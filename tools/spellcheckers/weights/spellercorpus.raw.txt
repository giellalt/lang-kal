Nunani avannarlerni nunat inoqqaavi puigortunngornermillu nappaatit  
Siulequt  
Inunnik isumaginninnermut apeqqutinik politikkeqarneq nunani avannarlerni suleqatigiinnerup iluani nunat inoqqaavinut tunngassuteqartunik aallaaveqarneq takussutissaavoq pitsaaqutitalik: Pineqartut inuit eqimattat amerlasoorsuunngillat, nunani annertuumik unammillernartunik assigiinngitsunik kiisalu innuttamikkut utoqqaliartorfiusunik, sulianillu inuttassaaleqiffiusunik nunallu iluini angissutsimikkut isorartussusaannik unammillernartoqartitsisunik. 
Nunat avannarlerni puigortunngornermik nappaatinut tunngasunik suleqatigiinnerat, Nordisk velfærdscenterimit suliat ingerlanneqarnerannik aaqqissuisuuffiuvoq, tassanilu paasineqarpoq ilisimasanik katersuiffimmik ataatsimoorussamik aaqqissukkamik pilersitsisoqarnissamik pisariaqartisineq, misilittakkanillu taartsigeeqatigiittarneq aaqqissuunneqartariaqarnera aammalu inuit kalaallit saamillu isumaginninnikkut puigortunngorsimasunut napparsimasunillu paaqqinninnermut pitsaasumik ilioriaasissanut tunngasunik oqalliffimmik pilersitsinissaq. Atugarisat aallaavigalugit ilisimatusarnerit amigaataapput inuit kalaallit saamillu puigortunngornermik nappaatillit isumagineqarnerat paarineqarnerallu pillugit, kisiannili ataasiakkaanik aallartisartoqarpoq Finlandimi, Norgemi, Sverigemi Kalaallit Nunaannilu suliniutinik ilisimatusaatigineqartussanik. 
Nalunaarusiaq manna suliaavoq nunani avannarlerni nunat inoqqaavi puigortunngornermillu nappaatit pillugit ataatsimeersuarnermit siullermi pisumit , tassani suleqatigiissitat eqimattakkuutaarlunilu sulinermit siunnersuutigineqarsimasut aaliangiussallu najoqqutaralugit. Ataatsimeersuarneq pivoq ukiakkut 2018-mi Östersund-imi (Staare) Nordens Velfærdscenter Jämtland Härjedalenillu kiisalu saamit Staare 2018-mi nalliuttorsiorfittut ukiorititaanut atatillugu aaqqissuussatut. Naggasiullugu aaliangiussat siunnersuutillu ilaatigut tunngassuteqarput suliniutissat allannguutissallu aaliangersimasut suut pisariaqartinneqarnersut inuit nunat inoqqaavi puigortunngornermit nappaateqalersimasut nunani avannarlerni kommunini pitsaanerusumik sullinneqarnissaat anguniarlugu, taakkulu akornanni qanoq misilittakkat ilisimasallu nutaat siammarsarneqarsinnaaneri anguneqassasut. Suleqatigiissitat isummersuutaat Nordens velfærdscenterimit katiterneqarsimapput, kisianni suliassat qanoq tulleriiarneqassanersut imaluunniit suut pingaarnerutinneqassanersut uagut aaqqissuisutut aaliangiiffigineqanngilaq. 
Nalunaarusiaq oqaloqatigiinnissamut oqallinnernilu tunuliaqutassatut suliaavoq tassuuna nunani avannarlerni suleqatigiinnermi nunat inoqqaavi puigortunngornermillu nappaateqarneq pillugu suliassanik pingaarnersiuinissamik, kommunini nunanilu tamakkerlugu ingerlanneqarsinnaasumik. Siunnersuutit tunuliaqutassaannik nalunaarusiaq aallartippoq nunat inoqqaavinut tunngassuteqartunik kiisalu puigornermut nappaatinut ilisimasat assigiinngitsut. 
Eva Franzén 
Lars Rottem Krangnes 
Pisortaq 
Suliamik aqutsisoq 
Nordens Velfærdscenter 
Ilisimasanut tunuliaqutinut nassuiaat  
Nunani avannarlerni nunat inoqqaavi Nunani avannarlerni nunat inoqqaavi assigiinngitsut marluupput: saamit Finlandimi, Norgemi, Sverigimilu, kalaallillu Kalaallit Nunaanni. Nunani avannarlerni saamit najugaqarfigisaanni kommunit aqutsisoqarfiusut makkuupput, Finlandimi1sisamat, Norgemi kommunit 12-t Sverigemilu 25-ullutik soorluttaaq illoqarfiit pingaarnersaat Stockholmi aamma naatsorsuussaalluni. Pisortatigoortumik nunani avannarlerni saamit ataatsimut katillugit qassiunersut allassimasoqanngilaq, kisiannili naliginnaasumik 50 000 - 65 000-llu akornanniittutut Norgemi, 20 000 – 40 000-llu akornanni Sverigemi kiisalu Finlandimi 8 000 missaanniittutut missingersiorneqartarput. Aammattaaq Ruslandimi saamit 2000 missaaniittut najugaqarput. Kalaallit Nunaanni inuit kalaaliusut amerlanerussuteqartuupput, najugaqartuni 56 000-usuni 87 procent missaanniillutik.  
Finlandimi, Norgemi Sverigemilu kommunini saamit atugarisaannik tunngassuteqartunik aqutsisoqafinni piumasaqaatit aaliangersimasut malittarisassaapput, nunalli akornanni malittarisassattaaq assigiinngissuteqarlutik. Assersuutigineqarsinnaapput saamit meeqqat atuarfianni aallartinnginnerminni oqaatsitik atorlugit paarineqarnissaminnik piginaatitaaffiat kiisalu tamakiisumik ilannakuusumilluunniit utoqqalinermi isumagineqarnerup iluani namminneq oqaatsitik atorlugit pisinnaatitaaneq, aammattaarlu kommunimik qullersanilluunniit attaveqarnikkut nammineq oqaatsit atorlugit kiffartuunneqarsinnaatitaanerit. 
Saamit kalaallillu nunat inoqqaavisut naatsorsuunneqarput nunani avannarlerni, taamaallaalli Norgep Danmarkillu atsiugaraat FN-ip ataani ILO-p nunat tamalaat akornanni isumaqatigissut nr 169, taaneqar tartoq Indigenous and Tribal Peoples Convention, tassanilu maluginiagassaapput assigiinngisitaartumik nunat inoqqaavisa atugarisanut aaqqissuussivigineqarneri ulluinnarnilu taakku 1 Utsjoki kommuniani Finlandimiittumi saamisut oqaasilinnik atugarissaarnissamut kiffartuussutinik Norgep avannaaniit kommuninit marlunnit pisisoqartarpoq. atuutsinneqarner i. Naalagaaffiit Peqatigiit nunarsuaq tamakkerlugu ineriartortitsinissamik Anguniagaat 2030 Nunani avannarlerni naalagaaffinni tamani atuutsinneqarpoq. Isumaqatigiissummi uani nunat inoqqaavi immikkullu innarluutilittut inissisimasut pingaarnertut sullinneqartussanut ilaatinneqarput. 
Sápmi-mi (Saamit nunaanni)2 Kalaallit Nunaannilu oqaluttuarisaanermi assigusunik assigiinngissuseqartunillu nunasiaataasimanermik oqaluttuarisaanerup ilaani nunat Inoqaavinut nunani allaniittunut atugaqarput. 
Immikkuullarissutut taasariaqarpoq Sápmi’p avannaaneersut ullumikkut inuiaqatigiinni nunani allani naalagaaffiit iluanni inunnut isumaginninnikkut aaqqissuussivigineqarneranni USA-mi Australiamiluunniit nunat inoqqaavinik najugaqarfiusuni pissutsit atuuttut allaanerunerat. 
Maluginiassaasut annersaat ilaat tassaavoq innuttaasut nunat inoqqaavineersut amerlasuut ukiut 50-it 60-illu ingerlanerini illoqarfissuarnut nutsernerat. Illoqarfissuarnilu ikinnerussuteqartutut ersinngitsutut inuusinnaasarlutik. 2 Sápmi, skandinaviamiutut Sameland-imik taaneqartarpoq, saamit avannarliit oqaasiinit atsiussaalluni oqaluttuarisaanikkut saamit najugaqarfiaat najoqqutaralugu. Nuna immikkoortoq inatsitigut killeqarfeqanngilaq. 
Nunat inoqqaavi puigortunngornermillu nappaatit  
Ataatsimut isigalugu ilisimatusarnikkut misissuinernik imaluunniit ilisimasanik katersukkanik saamit inuit kalaallillu Nunani avannarlerni puigortunngornermik nappaateqartut qanoq atuagaqarnerat, imaluunniit nuna tamakkerlugu taamatut nappaatinik eqqugaasut nunat inoqqaavinit tunuliaqutallit qassiunerinik allattorsimaffeqanngilaq.  
Maanna ilisimatusaatitut ingerlanneqartoq suliaq forskningsprojektet HALDI (2018-2019) Umeåp universitetiani Sverigimiiittumi misissorneqarput saamini inunnilu saamiunngitsuni qaratsat pisinnaasaanik ajorsiartortumik eqqugaasimasunik assigiinngitsunik atugallit nalunaarsuiffigissallugit saameqarfiit Sverigimiittut aallaavigalugit. 
Mississuinerit minnerit takutippaat soorlu Canadami Australiamilu, inuit nunat inoqqaavinit tuniliaqutaqartut annertunermik puigornermik nappaatinik eqqorneqartartut inuiaqatigiinni amerlanerussuteqartunut allanut naleqqiullugit3. Misissuinerit taakku aassigiinngitsunik periutsinik aallaaveqarlutik suliaapput inernerilu aammataaq assigiinngisitaarlutik.4 2013-mi Canadami misissuisimanerup takutippaa inuit nunat inoqqaavinik tunuliaqutallit first nations-inik taaneqartartut akornanni eqqorneqartratut amerlanerunngitsut, kisiannili eqqugaassimasut sukkanerusumik pisinnaajunnaariartornerat ukiut qulit missaanni siusinnerusartoq kiisalu aamma angutit amerlanerusut arnaniit taamatut nappaateqalersartut.5 
Nunarsuaq tamakkerlugu nunat inoqqaavinik innuttallit amerlanerussuteqarlutik najugaqarfinni immikkoortuni 3 Jacklin K. et.al .: The Emergence of Dementia as a Health Concern Among First 
Nations Populations in Alberta, Canada. Canadian Journal of Public Health 104 (1). 2013; Mayeda E. et.al .: Inequalities in dementia incidence between six racial and ethnic groups over 14 years. Alzheimer’s & Dementia 12 (3). 2016; Smith K. et.al.: High prevalence of dementia and cognitive impairment in Indigenous Australians. Neurology 71 (19). 2008. 4 Warren, L. A. et. al.: Prevalence and incidence of dementia among indigenous populations. A systematic review. International Psychogeriatrics 27 (12). 2015. 5 Jacklin K. et.al .: The Emergence of Dementia as a Health Concern Among First  
Nations Populations in Alberta, Canada. Canadian Journal of Public Health 104 (1). 2013. innutaasuninngaanniit peqqissutsikkut ajornerusumik atugaqartut, taamaatullu puigortunngornermik nappaateqalersinnaanermut qaninnerullutik kiisalu pitsaasumik isumagineqarnissamut qaninnerullutik6. Pissutsit immikkut nunat inoqqaavisa peqqissusaannut sunniutillit tassaapput taakku puigortunngornermik nappaateqalernissamik annertusaasut tunuliaqutaasinnaasullu. 
Nunat inoqqaavisa peqqissusaannik ilisimatusarneq misissuisarnerlu qangaaniit naliginnaanerulerpoq, taamaakkaluartorli pitsaanerpaamik pitsaaliuinissamik qanorlu katsorsaasinnaanermik nunat inoqqaavinut puigortunngornermik nappaateqalersimasunik naleqqussakkanik periusissanik paasisimasakippallaarpugut. Puigortunngornerullu suussusaanik paasinnittaaseq aamma nunat inoqqaavini assigiinngitsuni allaassuteqartarluni. Puigortunngornermullu malunnaatit ilaatigut ajornartorsiutitut katsortarialittut imaluunniit nappaatinut allanut atassuteqartuunerannut isigineqarneq ajorluni. Inuiaqatigiinni amerlanerussuteqartuni nappaatinik suussusiliisarneq nalilersuisarnerlu, immikkut paasisitsiniaaasarneq, katsorsaanissamillu ilaqutaasut ilagalugit aaqqissuussisarnerat atuussinnaanngilaq immikkut kultureqarneq malillugu naleqqussaanngikkaanni. 
Nunat tamalaat akornanni suleqatigiiffimmik pilersitsisoqarsimavoq, The International Indigenous Dementia Research Network (IIDRN) ilisimatuunut, ilinniartunut, napparsimaveqarfinnut, nunallu inoqqaavinut aammalu puigortunngornermut tunngasunik sulialinnut, peqataaffigineqartut USA-miit, Brasiliamiit, Canadamiit, Australiamiit New Zeelandimiillu. Suleqatigiiffiup anguniagaraa nunat inoqqaavisa akornanni puigortunngornermik suliallit saqquminerulernissaat. Suleqatigiiffimmi ilisimatuut suliatik pillugit ataatsimiittarput angalanikkut kiisalu qarasaasiakkut attaveqarnikkut, tassani qaqinneqartarlutik suut ilisimatusaatigissassatut pisariaqartutut tikkuakkat, kiisalu suliat inernerinik taartsigeeqatigiittarneq suleqatigiinnerillu aallartisarneri. 6 Anderson, Ian et. al.: Indigenous and tribal peoples' health (The Lancet-Lowitja 
Institute Global Collaboration). A population study. The Lancet 388. 2016.  
Nunat inoqqaavi, puigortunngornermik nappaatit nunanilu avannarlerni inuiaqatigiit atugarissaarfiusut Saamit kalaallillu atugarissaarnissamut isumaginninnermullu piginnaatitaaffii nunat tamalaat atsiornikkut isumaqatigiissutaannit kiisalu nunat iluini nammineq inatsisiliornikkut aqunneqarput. Inatsisiliorneq kiisalu napparsimasut katsorsarneqarnerannut aaqqissuussineq inunnullu isumaginninneq nunani assigiinngitsuni kommuninilu assigiinngissuteqarput. Oqaatsitigut kulturikkullu assigiinngissitaarnerit annikinngitsut Nunani avannarlerni saamit akornanni naapitassaapput, aammalu Kalaallit nunaanni inuit nunaqarfinni minnerusuni kiisalu illoqarfissuarmi Københavnimiittumi assigiinngissutaat annertullutik.  
Nunani avannarlerni ataatsimut isigalugu nunat inoqqaavi atugarissaarnermik imaluunniit inunnut isumaginninnermut atuinerat, taakkuninngalu misilittagaqarfiannik katersukkanik takussaasoqanngilaq, taamaattorli nunat iluminni atuineq ilisimasaqarfigineqarpoq. Ineriartorneq tassuuna arlalitsigut maanna ajunngitsumik ingerlasutut oqaatigineqarsinnaagaluartoq, inunnut ataasiakkaanut pitsaasumik katsorsaasinnaaneq suli killeqarnera inunnut immikkut pisariaqartitsisunut annertuumik sunniisinnaavoq. Nunani avannarlerni tamani isumaginninneriaatsit immikkortitsinneqartarneri ukununnga, soorlu pingaarnerutillugit isumagisariaqakkanut, immikkut ilisimasalinnut katsorsartittariaqartunut, kiisalu inunnik isumaginniffimmit isumagineqarnissamik aaqqissuusseriaatsip ajornakusoortikkaa ataatsimoorussamik assigiimmillu suleriaaseqarnissaq. Sulisussaqarniarnerup kiisalu immikkut ilisimasallit amigaataanerat katsorsaanermi isumaginninnermilu suliassanik aalaakkaasumik ingerlatsinissaq ajornakusoortitsivoq. 
Norgemi politikkikkut anguniagaasimavoq kulturikkut naleqqussakkamik saaminut kiffartuussineq atuisoqarfiit pioreersut aqqutigalugit neqeroorutigineqartassasoq taamaasilluni immikkuullarimmik saaminut kiffartuussineq saniatigut ineriartortinn. Saamit napparsimaveqarfinnik atuinerat innuttaasunit amerlanerussuteqartunit allaanerunngilaq, kisianni katsorsaariaatsit neqeroorutigineqartartut iluarineqannginnerullutik. Saamit naaliginnaasumik peqqissusaat inunnut amerlanerussuteqartunut naleqqiullugu taasarialimmik allaanerussuteqanngilaq, napparsimasarnerat eqqarsaatigalugu. Ilisimatuut misissuisarnerat malillugu saamit amerlanerussuteqartuninngaannit peqqissusermut napparsimanermullu paasinnittaasiat, taakkulu katsorsarneqartarnerannut allaaneruvoq. Atuakkiani arlalinni takussutissaqarpoq saamit peqqinneq napparsimanerlu pillugu oqallisiginnittaasianni toqqaannartuunngitsumik assersuutitalersukkanillu imaqartartut. Ilisimatusarnermi misissukkat takutippaat saamisut oqaaseqartut kisimik saamisut oqalussinnaasunik napparsimmavinni sullinneqarnissamik kissaataat ilaatiguinnaq atuuttoq apeqqutaatinnerullugu pisut suuneri ataasiakkaanillu pisariaqartitsinerit. Ilaqutariissutsit pingaarutaat qangaaniillu imminut ikiorsinnaanermut ilisimasat atuakkiani maluginiassaasut ilagaat.7  
Maannakkorpiaq ilisimatusaatigineqarpoq saamit puigortunngornermik nappaatillit Norgemi inunnut isumaginninnermut atugarissaarnermullu neqeroorutit ator tarneraat: Offentlig demensomsorg. Likheter og ulikheter i bruk av kommunale helse- og omsorgstjenester i områder med samisk og norsk bosetning. (Pisortanit puigortunngornermik nappaateqalernermi isumaginninneq. Assigiissutsit assigiinngissutsillu kommunini peqqinnissakkut- inunnillu isumaginninnikkut kiffartuussinerit nunap immikkoortuini saaminit norskinillu najugaqarfiusuni.) 
Nuna tamakkerlugu utoqqalinermi peqqissusermik aqutsisoqarfik tassaavoq Norgemi nuna tamakkerlugu puigortunngornermik nappaatillit sullinneqarfi at, ukiuni kingullerni immikkut ittumik paasisitsiniaanerit arlallit ingerlanneqarfiat kiisalu saaminut Norgemiittunut puigortunngornermik nappaatillit katsorsarneqarnissaannut sakkussanik assigiinngitsunik saqqummiivik. Paasissutissat aqqutissallu saamit avannaamiuisut, lulesaamisut, saamit kujataamiuisut kiisalu norskesut allassimapput. 
Sverigemi nuna tamakkerlugu inatsit atuuttussaq nunap iluani inuit ikinnerussuteqartut taakkulu oqaasii pillugit sakkortusisaq atuutilernissaa sioqqullugu januarip 1- taani 2019 naalakkersuisut Inunnik isumaginnermut qullersaqarfimmut suliakkiivoq immikkut ittumik ilisimasanik erseqqissaasoqassasoq qanoq annertustigisumik pisariaqartitsineqarnersoq peqqinnissaqarfiup napparsimmaviini kiisalu inunnik isumaginninnerup iluani kiffartuussinermi iluaqutaasussamik.8 Erseqqissaanerup, takutippaa kiffartuutissatut 7 Blix, B. H .: Helse- og omsorgstjenester til den samiske befolkningen i Norge – En oppsummering av kunnskap. 2016. 8 Behovet av kunskap om den stärkta minoritetslagen. En kartläggning av behovet av kunskapsstöd inom socialtjänsten (särskilt äldreomsorgen) och hälso- och neqeroorutit inunnut puigortunngornermik nappaatilinnut immikkut tulluarsagaanngitsut, ikinnerussuteqartunullu inatsit taakkununngalu nuna tamakkerlugu apeqqutit inatsisitigut pingaarnerunngitsutut inissisimasut soorluttaaq kommunini immikkoortunilu assigiinngitsuni aqutsivinni sulisussaqarnikkut amigaateqarneq, kiisalu inuiannik ikinnerussuteqartunik immikkoortitsisarneq taakkulu immikkuullarissunik pisinnaatitaaffeqarnerinik paasisimasaqannginneq annertuumik atuuttoq.  
Suliffeqarfinni pineqartuni innuttaaasut ikinnerussuteqartut kulturiinik ilisimasalinnik taakkulu oqaasiinik ilisimalinnik paasisimasalinnillu amigaateqartoqarnera malunnarpoq. Nunap immikkoortortaani aaliangersimasuni inuit ikinnerussuteqartut oqaasii atorlugit kiffartuussineq allanngorarlunilu piffissap ilaani amigaataasarpoq, taamaattumillu kommunit nunallu immikkoortuini aalaakkaasumik ikiuinernermik napparsimasunillu passussisinnaanermik neqeroorutiginninneq ajornakusoorluni. 
Erseqqissaanermit pineqartunut immikkut ittumik suliniutissat tulleriit takuneqarsinnaapput, kisianni soorunami kommuunimiit kommuunimut pisariaqartitsineq allanngorarsinnaalluni. 2017-mi Sverigimi nunap immikkoortuini Norrbotten-imi, Västerbotten-imi, Jämtland Härjedalen-imi kiisalu Dalarna-mi suliniut Kunskapsnätverk för samisk hälsa (Saamit peqqissusaat pillugu ilisimasanik suleqatigiiffik) aallartinneqarpoq. Sverigemi Sametinget 2018-mi ataatsimiitsitaliamik pilersitsivoq peqqissusermik, utoqqarnut apeqqutinut kiisalu timersornermut apeqqutinik ilisimasalinnut suleqatigiissuteqartussamik. Ataatsimiitsitaliap siunnersuutigaa Saamit suliniaqatigiiffii Sametingilu suleqatigalugu nuna tamakkerlugu saamit peqqissusaat pillugu iliuusissamik aaliangiisoqassasoq, maluginiagassatut pingaarnerit tallimat iluaniippoq utoqqaliartornermi isumagineqarneq.  
Finland-imi suliniummik pilersaarusiaq inuit ikinnerussuteqartut tarnimikkullu nappaateqartut pill ugit ,ETNIMU, tassaavoq nuna tamakkerlugu suliffeqarfinni periuutsinik inerisaaffik eqqaamasanik taakkulu inuit tamalaani eqqaamasaqarsinnaanikkut naappaatinik eqqorneqarnerannut ilisimasaqarnermik katititeriffik. Suliniut ilisimasalinnut ilinniartunullu sulinermi tunngasunik annertuumik sjukvården om lagen (209-724) om nationella minoriteter och minoritetsspråk. Socialstyrelsen. 2019. aammaassivoq eqqarsaatigalugit sualummik inunnik isumaginninnermi peqqinnissaqarfinnilu pineqartunut sullissineq.  
Finlandimi naalagaaffiup qullersaqarfiani saaminut inunnut isumaginninnermi peqqinnissaqarfinnilu aaliangersimassumik tapersersuiffeqarnissaq aaliangiusimaneqarpoq. 
Tamanna Sametinget (Saamit inartsisartui) aqqutigalugu pisarpoq, tassanilu anguniagassat inunnik isumaginninnermi peqqinnissaqarnermilu saamisoorlugit piviusunngortinnissaat isumaginiarneqartussaapput. 2001-mi 2008 -milu nalunaarutit takutippaat saamisut oqaatsit atorlugit inunnik isumaginninnermi imaluunniit peqqinnissaqarfinni saaffiginnittarfinni nammineq oqaatsit atorlugit kiffartuussisarneq killeqartoq, soorlu aamma kommunini taamaattoq. Saamit Finlandimi nappaateqalersimasut nunani avannarlerni allanisuulli oqaatsitigut eqqaamasinnaanermut apeqqutinik immersugassani ajornartorsiuteqartarput, soorlu oqaatsit aaliangersimasut atorneqarnerinik ilisimasaqannginnermik imaluunniit saaminut utoqqaanernut attuumassuteqannginnermik misigisimatitsisunik. 9 
THL-imi (Institutet för hälsa och välfärd i Finland) Finlandimi peqqissusermut inuillu atugarissaarnissaannut ilisimatusarfimmi saamit isumaginninnermi naligiissitaasumik atugarissaarnissaannik tunngasumik suliaqartoqarsimavoq. Aammattaaq suliniaqatigiiffik SamiSoster suliniutinik aallarnisaataasunik ineriartortitsinissamut tunngasunik suliaqarsimapput, soorlu aamma neqeroorutaasoq saamisut oqaatsit atorlugit kommunemi Enontekisimi sullinneqarsinnaaneq aallartinneqarsimalluni. Ukioq 2017-mi suliniaqatigiiffik europamiunit nersornaaserneqarpoq suliamik angusarisat pillugit, taakku ilagaat suliniutigineqartut tassaapput saamit puigortunngornermik nappaatillit kulturertik aallaavigalugu nammineq oqaatsimikkut pisariaqartitsinerat malillugu, nipilersornikkut assassornikkullu kiisalu asimukartarnikkut ikiorneqartarnerat piviusunngortinneqarsimalluni. 
Kalaallit Nunaanni naalakkersuisut 2013-mi aaaliangiipput nuna tamakkerlugu puigortunngornermik nappaateqarnermut pilersaarusiassamut periusissaq, 2012-mi nassuiaammik aallaveqartumik.10 Pilersaarusiaq suli ullumimut atuupput, naak ilaatigut qanganitsereeraluartoq. Puigortunngornermik 9 Magga, R.: Saamelaisten sosiaali- ja terveyspalvelujen kehittämisen haasteet  
Suomessa. Yhteiskuntapolitiikka 75 (6). 2010. 10 Demensredegørelse 2012 . Departementet for sundhed. 2012. nappaateqalersimaneq Peqqinnissaqarfimmi naalakkersuisoqarfimmit akisussaaffigineqarpoq, tassani pilersaarusiamut periusissiap piviusunngortinneqarnissaanut kommunini pisortallu (Peqqinnissaqarfimmi) suliassaata ataaniillutik. Nassuiaatip 2012-meersup takutippaa inuit 250-t missaaniittut Kalaallit Nunaanni puigortunngornermik nappaateqalersimasut. 2019-mi ilisimatusarnermi- ineriartortitsinermullu suliassatut pilersaarusiami Issittumi utoqqalisarneq pill ugu Arktisk aldring (AgeArc) annertuumik Kalaallit Nunaanni utoqqalisarneq inuillu utoqqaliartortut inuunerannik atugarisaannillu misissuisoqarpoq. Nalunaarusiami11 tunngavigineqarput inuit inuunerannik misissuinerit 2018-meersoq inuit siammasissumik apersorneqarsimanerannik tunngaveqartoq. Tassani takussutissaavoq qanigisaasut amerlasuut, tamarmiunngitsulli, kommuninut qullersaqarfinnillu allanik attaveqarniarnerminni ajornartorsiutitaqartartut. Kommuniniit kommuninut inunnik isumaginninnikkut napparsimasunillu paaqqutarinninnikkut puigortunngornermik nappaatilinnut pitsaasumik ikiuinissamut ilisimasat assigiinngerartorujussuupput, inuiaqatigiinnilu annertunerusumik puigortunngortarneq pillugu paasisitsiniaanissaq pisariaqartinneqarpoq. Nalunaarusiap innersuussutigaa nuna tamakkerlugu ilisimasanik katersuiffeqassasoq, kiisalu kommunit akornanni suleqatigiiffeqassasut ataatsimut sakkussanik sorlernik peqartoqarneranik ataasiakkaanut ikiorsiiniarnermi iluaqutaasartussamik.  
Misissuinermik nalunaarutit tamarmik nuna tamakkerlugu napparsimmavimmi, Dronning Ingridip napparsimmaviani suliarineqartarput. Tassani sianiutit nakorsaanik, napparsimasunik paarsisunik timikkullu eqaarsaartitsisartunik inuit puigortunngornermik nappaateqalersimasunik ikiuisinnaasut paaqqutarinnissinnaasullu sulipput, kisianni oqartussaqarfinni sulissutigineqarpoq inuit najugaqarfiini kommunini namminermi puigortunngorsimasunik eqqugaasut misissuiffiginnissinnaanngornissaat ammaanneqassasoq. Misissuinermi sakkoq RUDAS 2019-ip ingerlanerani kalaallisuunngortinneqarluni nutserneqarpoq nalilersorneqarlunilu. Siullermeertumik Kalaallit Nunaanni puigortunngornermik nappaatit pillugit ataatsimeersuartoqassaaq 2020-ip ingerlanerani, Peqqinnissaqarfimmik naalakkersuisoqarfimmi, Inunnik Isumaginninnermik Inatsisinullu atuutsitsinermik 11 Nørtoft K. et.al .: Ældre menneskers liv og helbred i Grønland . En rapport fra forsknings- og udviklingsprojektet Arktisk Aldring (AgeArc). 2019. naalakkersuisoqarfimmit issittumilu utoqqalinermut tunngasunik suliassanik pilersaarusiaqartunik aaqqissuunneqartussamik.12 12  
Mikaela Augustussen, Ilisimatusarfik, Nunani avannarlerni puigortunngornermik suliniaqatigiiffimmut saqqummiussaa april 2019. 
Nunat inoqqaavisa nunani avannarlerni puigortunngorneq pillugu suleqatigiinnerup iluani inissisimanerat Nordens velfærdscenterip 2015-mili nunani avannarlerni qullersat sinnerlugit nunanilu immikkut ilisimasalinnut puigortunngornermik tunngasunik suleqatigiiffiusussamik aaqqissuisuuvoq. Suleqatigiiffik nunanit immikkut puigortunngornermut nappaatinut periusissianik pilersaarutit taakkulu malittarisassiaat malillugit aallaaveqassaaq.  
Ukiuni 2013-miit 2017-mut Nordens velfærdscenteri suliamik aaqqissuussaqarpoq qulequtsigaq Samer med funktionsnedsättning, saamit innarluutillit pillugit, Norgemi Meeqqanut inuusuttunut ilaqutariiinermullu naalakkersuisoqarfiup Bufdir-ip suliakkiineratigut. Suliamut aallaaviuvoq saamit akornanni innarluutillit pillugit nunani avannarlerni naliginnaasumik ilisimasakinneq. Suliakkiissutip inernerai aallaqqaataasumik misissuinermik aallartitsineq, tallimanik ilisimatusaatinik nalunaarusiat kiisalu suliakkiissutip nalunaarusiornera innarluuteqarnermullu politikkeqalernissamut innersuussutinik imaqartoq.13 2017-imi Nordens velfærdscenteri ilisimatuunit, kommuninit nunanilu avannarlerni susassaqartunit allanit aaqqissugassanik kissaatigisat nunat inoqqaavinut taakkulu puigortunngornermik nappaatinut iliuusissanik kivitseqataasussanik suliakkerneqarput. Nunap immikkoortuani Jämtland Härjedalenimi saamillu Staare 2018-mi nalliuttorsiorfittut ukiorititaat ilutigalugu Nordens 13 Huuva K. et.al.: Kunskapsläge: Personer med funktionsnedsättning och samisk bakgrund. Nordens välfärdscenter. 2014; Melbøe L. et.al.: Situasjonen til samer med funksjonsnedsettelse. UiT Norges arktiske universitet og Nordens velferdssenter. 2016; Uttjek, M.: Levnadsförhållanden bland samer med funktionsnedsättning i Sverige. Umeå unviersitet och Nordens välfärdscenter. 2016; Gjertsen H. et.al.: Kartlegging av levekårene til personer med utviklingshemming i samiske områder. UiT Norges arktiske universitet og Nordens velferdssenter. 2017; Edin-Liljegren A. och Flykt K.: Förutsättningar och villkor för samer med funktionsnedsättning i de samiska förvaltningskommunerna i Sverige. Glesbygdsmedicinskt centrum, Västerbottens läns landsting och Nordens välfärdscenter. 2017; Hokkanen L.: Experiences of inclusion and welfare services among Finnish Sámi with disabilities. Nordic Welfare Centre. 2018; Dahlberg A. och Bergström J.: Sluttrapport. Personer med funksjonsnedsettelse med samisk bakgrunn. Nordens velferdssenter. 2018; Bergström, J.: Personer med funktionsnedsättning och samisk bakgrund. Policyrekommendationer. Nordens välfärdscenter. 2018. velfærdscenterip nunani avannarlerni ataatsimeersuarneq siulleq piviusunngortippaa ukiakkut 2018-mi Östersundimi (saamit kujalliit oqaasiini Staaremik ateqartitaanni) nunat inoqqaavi puigortunngornerlu qulequtaralugit. Ataatsimeersuarnermi peqataapput 90-it sinnerlugit ilisimatuut, naalagaaffinni sulisut, kommunini nunallu immikkoortuinit assigiinngitsuneersut, ulluinnarnilu kommunini peqqinnissaqarfinni inunnillu isumaginninnikkut susassaqartut kiisalu saamit nunaqarfiininngaanneersut.  
Ataatsimeersuarnermi peqataasut isumaqataaffigaat nunani avannarlerni tunngaviusumik atugarissaarnerup pitsaassusai ineriartorteqqinneqarsinnaasut. Assersuutigalugu Norgemi Sverigemilu kommunini amerlasuuni saamisut atuarfeqarput, atualernissaq sioqqullugu meeqqerivinni paaqqinnittarfinnilu, soorluttaaq aamma saaminik utoqqarnik isumaginneq ajunngitsuusoq. ”Saamisut” oqartarneq ima paasisariaqarpoq saamisut oqaatsit atorlugu sullissineq kiffartuussinerlu tamannalu saamit kulturiannut naapertuuttumik ingerlatseriaaseqarneq. Ataasiakkaanut naleqqussakkamik utoqqarnut puigortunngornermillu nappaateqalersimanermik paaqqutarinninnissamik ineriartortitsineq ukiuni kingullerni aallunneqalersoq, inuup nammineq tunuliaqutaanik, soqutigisaanik piginnaasaanillu aallaaveqartumik isumaginninneq isumaqarpoq saamit inuusaasiannik kinaassusiannillu naliginnaasumik paaqqutarinnermi ilaatinneqartartut. Qanigisat tassani aamma annertuumik ilaatinneqartarput. 
Upernaakkut 2019-mi ataatsimeersuarnerup kingorna, nunani avannarlerni nunat inoqqaavini puigortunngornerlu pillugit suleqatigiiffiusussamik nutaamik pilersitsisoqarpoq, tassani ilaatinneqarput qullersaqarfinni aallartitat, ilisimatuut immikkullu ulluinnarni pineqartunut isumaginninnermi paaqqutarinninnermilu suliaqartut Finlandimiit, Norgemiit Sverigemiit Kalaallit Nunaanneersullu. Suleqatigiiffik Nordisk demensnetværkip iluani immikkut pingasunik qulequttanik puigortunngornermut suleqatigiiffinni ilaavoq. Anguniagaavoq ataatsimut paasiniassallugu suut nutaamik ilimatusaataassanersut, immikkullu ittumik piginnaasanik qaffassaanissat kiisalu nutserisitsinerit katsorsaariaatsinillu naleqqussaanissat saamit oqaasiinut soorluttaaq kalaallit oqaasiinut naleqqussaanissanik pilersaarusiornissat. 
Unammillernartut siunnersuutillu nunani avannarlerni nunat inoqqaavi puigortunngornerlu pillugu ataatsimeersuarnermit siullermit  
Unammillernartoq 1-q  
Siunnersuut 1. Nuna tamakkerlugu malittarisassaliuussineq nunat inoqqaavinik puigortunngornermik nappaateqalersimasunik paaqqutarinninnermi katsorsaanermilu malittarisassiuussinermi inooriaaseq, oqaatsillu soorlu nutserisoqartarnermi ”inuunermilu naleqartitanik”, kulturikkut paasinnittaatsit, malussaatit nalunngisat soorlu taaneqartartoq cultural safety. Puigortunngortunut sullissisisut, ikiuinermik aaqqissuussisut kommunillu sinniisui allat erseqqissumik suliakkerneqartassapput innuttaasut ataasiakkaat nuna tamakkerlu inatsisitigut nunat inoqqaavinut allanullu ikinnerussuteqartunut piginnaatitaaffiinik. 2. Kommunit aqutsiviini saaminut kiffartuussivillit malittarisassanik, imaluunniit allanik ikiuisinnaanermut sakussanik amigaatillit nuna tamakkerlugu inatsisinik ulluinnarni sulinermi atuutsinneri ineriartortinneqassapput. Nuna tamakkerlugu pisortat neqeroorutissanik aaliangersimasunik immikkut ittunik suliniutinik saamit najugaqarfiini kommuneni ingerlanneqartussanik pilersaarusiussapput, saaminut naliginnaasumik pisinnaatitaaffiit qanoq atuunnerinik, eqqunngitsumillu atuutsinneqarsimappatta sumut maalaaruteqarsinnaanermut imalinnik. 3. Periarfissaasoq alla tassaavoq nunani avannarlerni tamani misissuisitsineq aqqutigalugu inatsisiliortarneq nallersuunnissaat, taakkulu nunani ataasiakkaani atuutsinneqarneri misissussallugit Norgemi, Sverigemi, Finlandimi, Kalaallit Nunaanni immaqalu Danmarkimi.  
Unammillernartut 2-at  
Siunnersuut 1. Kommunit sulisussarsiornerminni ataqatigiissumik aaqqissuussineq atorlugu saamisut oqaasilinnik saamillu kulturiannik ilisimasalinnik atorfinitsitsisarnissaat pisariaqarpoq. Aallaqqaatitut takoqqusaarutini ussassaarinermi taaneqarsinnavoq aamma saaminik qinnuteqartoqarnissaa kissaatiginartoq, soorlu Strömsundip kommunia (saamit kujalliit oqaasiini: Straejmien tjïelte) Sverigemi taamaaliorsimasoq. Kommunittaaq misilittakkat tunngavigalugit saamit oqaasiinik kulturiannillu ilisimasalinnut suliffeqarnermi akissarsiatigut qaffassarsinnaanermik ammaassisinnaaneq innersuussutaavoq.2. Saamit kalaallillu qangaaniit puigortunngornermut tunngasumik isiginnittaasiannik ilisimasanik katersukkanik pisariaqartitsisoqarpoq , napparsimavinnilu sulisut saamit kalaallillu inuusaasiannut ilisimasalinnik allagartartaartitsineq Silvia-14 Eriksen, L. T., Bongo, B. A. og Mehus, G . Urfolksperspektiv i utdanning.  
Sykepleierutdanninger i Norge uten urfolkskunnskap?. Nordisk sygeplejeforskning, 7 (3), 239-249. 2017. certifiering-itut taaneqartartoq Sverigimi atugaasoq assigalugu aaqqissuussisoqarsinnaalluni. Peqqinnissaqarfinni napparsimavinni inunnillu isumaginninnermik suliffeqartut saamit inuusassiannik paasisaqarnerulernissaannik kommuneni aqutsiviusuni sulisut tunngaviusumik sungiusartinneqartarnissaat inerisarneqarsinnaavoq. 3. Apeqqutit ulluinnarni tunngaviusumik naliginnaasutut eqqartorneqarsinnaagaluit soorlu makku ”saameq qanoqittuugami” aammalu ”illoqarfissuarmi saameqarami?” apeqquseeriaatsit taama ittut ajornartorsiutitaat akissutissaallu ilinniartitaanermi ilaasariaqarput. 
Unammillernartut 3-at  
Siunnersuut 1. Siunnersuutigineqarsinnaavoq nuna tamakkerlugu nunanilu avannarlerni tamani ukiumoortumik qullersat sulisullu akornanni kommuneni aqutsiveqarfinneersut sinniisaat aallartitallu misilittakkanik ataatsimiinnermi taartsigeeqatigiittarnissaat. 2. Periusigineqarsinnaasoq alla tassaavoq, nuna tamakkerlugu kiisalu nunani avannarlerni allani sakkunik atuuttooreersunik suussusersuinissaq. Kiisalu pitsaassaaq sammisamut suleqatigiiffinnik ingerlatsisoqarsimappat sumiissusiinissaq, sakkussat suleriaatsillu ineriartortinneqarsimasut inuiaassutsikkut ikinnerussuteqartunut ikiuinermi atorneqartartut soorlu tornedalimiunut, sverigefinninut, kvænerinut juutinullu tulluussakkat. Erseqqissaanermi kommuneni immikkut suliniutit utoqqalisut najuqartsinneqartarnerannut tunngasut imaluunniit ullukkut susassaqartitsinermi saaminut tulluussakkanik imaqassaaq. Qanigisaasut misigisimasaannik ataqatigiissaakkamik katersuineq aamma kommunit sullissinissaannut sakkunik ineriartortitsinermi atorneqarsinnaapput. Sakkullu periutsit iluaqutaasut kommunit atuligaat digitaliusumik katersorneqarsinnaapput, Nunani avannarlerni sakkunik ilisivittut, nuna tamakkerlugu puigortunngornermik nappaatinut ilisimasanik katersuiffissatut atorneqarsinnaasoq.  
Unammillernartut 4-t  
Siunnersuut 1. Nunani avannarlerni, nunanilu tamalaani allani puigortunngorsimanermut nunallu inooqqaavinut tunngasunik ilisimatusaatigeriikkat pillugit erseqqissaasoqartariaqarpoq. Suleqatigiiffiup nuna tamakkerlugu oqartussaasunik oqaloqateqartarnissaa nunanilu avannarlerni nittartakkanik ilisimasanik katersuiffinnik ilaatitsinissaq innersuussutigineqarpoq. Kiisalu suleqatigiiffiup nunani avannarlerni ilisimatusarnermi suleqatigiinnermi ineriartortsitseqataanissaanik, soorlu immikkut suliniutit assigiinngitsut sunniutai imaluunniit ilisimatusarnermut attuumassuteqartunik pisariaqartitsinermik erseqqissaanerit. Pisariaqarsinnaavoq nunanik tamalaanik suleqateqarneq nunat inoqqaavinut puigortunngornermillu nappaateqalersarnermut ilisimatusarnikkut suleqatigiiffinnut peqataanerit. 2. Suleqatigiiffiup Nordens velfærdscenterillu saamit kalaallillu inuusaasiannut tunngassunik nunani avannarlerni suleqatigiinnerup iluani pioreersut suunersut nalilersussavaat, soorlu ungasissumit katsorsaasarneq paaqqutarinninnerlu  
Kalaallit Nunaanni, Norgemi, Sverigemi, Finlandimilu saamit najugaqarfigisaanni kommuninik suleqateqarnikkut. 
Ilisimatusarfimmi oqaasilerinermik atuakkialerinermik tusagassiutilerinermillu ilinniartuuvunga. Suliffeqarfinni kalaallisut ilinniartitsisuullunga, Oqaasileriffimmilu ilisimatusarnermi ikiortiullunga. Sunngiffiga tamangajaat atorlugu politikkeriivunga. Er Nuummioq af hele mit hjerte :) Jeg studerer Sprog, Litteratur og Medier i Ilisimatusarfik (Grønlands universitet). Jeg underviser Grønlandsk for ikke-grønlandsk-sprogede, i forskellige firmaer. Og arbejder som studentermedhjælper i Oqaasileriffik (Grønlands sprogsekretariat). Og resten af fritiden bruges på politik :) 
Eqqissillunga inooqataarusuppunga Piffissaraasiit kingulleq suna tamarmi sukkaannaq ulapiinnarlu atornikuullugu tassanngaannaq uneriasaarnerup kingorna eqqarsaatersuutit assigiinngeqaat. 
Qaammat kingulleq piffissaq annertooq atorlugu inuusuttunik aatsitassarsiorneq pillugu isumasioqatigiisitsinissaq pilersaarusiorsimavara(varput), arfininngormat sapaatiummallu tamanna ingerlanneqarpoq, soorunaluni aamma ullut taakku ulapeqaanga - ingammik ulluinnarni inuunera suli aamma inissaqartinniarsaralugulu pigama - tassa ilinniarfinni allaaserisisassat, suliffinni suliassat, ilaqutakkalu takunissaat aamma inissaqartinniarnikuugakkit uffa suliamik annertuumik ingerlataqarlunga. Isumasioqatigiisitsineq iluatsilluaqisumik ingerlavoq inuusuttullu peqataasut assut pissarsiaqangaatsiarlutik. Ataasinngornerlu ataatsimeersuarnerup ulloraa, ataatsimeersuarneq sioqqullu aaliangereersimavunga siulersuisuuffinnit tamanit tunuarniarlunga, tassa IAS-ip siulersuisuinut ilaaniarnanga aammalu IAK-p siulersuisuinit taarserneqarnissara anguniarniarlugu, tamannalumi iluatsingajappoq. Tassaana qasusimanermit tamakku nakeriunnaavinnikuugakkit, piffissaqarfiginngitsutut misigisimaleraluttuinnarama. Nutaanilli qinersisoqalermat innersuunneqaqattaarama naaggaaqattaaraluarlunga ilagut oqalulermata siulersuisut aamma tamarmik nutaaginnaviissappata arlaatigut ajutuutallannermik kinguneqarsinnaasoq akuersaaginnarsimavunga.... Assut ilaarusunngikkaluaqalunga ilanngullunga ataatsimeeqqaaratta ajukujussimavunga kisiannili tullissaanik naapikkatta malugalugu uanga suna tamaat nammattariaqanngikkiga assut qungujulallunga issiaqataarujoorsimavunga :) nuann tassa taamaassaaq :) 
Aammaana ilinniarnera assut eqqarsaatigilersimagiga, ilinniarninni aallarteqatikka tamarmik bacheloritut qangalili naammassereernikuupput, massakkullu specialiliorrallutik, uangaluunniit suli bacheloritut naammassissutissara eqqarsaatigilernagu... Kinami ilaa oqarami qanorluunniit piffissarititaasoq malillugu ingerlassasunga. Uanga arnaavunga naliginnaanngitsoq taamaattumillu aamma naliginnaasut malinnagit inuunera ingerlappara :) hihi tassa ilumoortoq! 
Naammassinissaraasiit kinguarteqqippara, sulisitsisussama tamanna akuerisinnaassanerpaa? Kisiannimi uanga nuannaaruma silarsuarmi pingaarnerpaasutut isigaara :D 
Eqqissillunga inooqataarusuppunga, tuaviinnaq ingerlananga maannali inooqataallunga. Ilaquttakka piffissaqarfigerusuppakka, nalunartaqaarmi susoqariasaarsinnaanera. Ilinniarnera uanga temponnik ingerlakkusuppara taannaannavik silarsuarinnginnakku, ikinngutikka piffissaqarfigerusuppakka aamma pisariaqartittarakkit. Minnerunngitsumilli asasannguara aamma piffissaqarfigerusuppara taannami siunissanni ilaasoq nalunnginnakku :) 
Suliffissaqartuarpunga, sullarikkama - suliffik suugaluarpalluunniit iluamik sulinissara pingaartittarakku. Angerlarsimaffeqarpunga - mikisunnguugaluartoq najugaqannginnermiit pitsaanerujussuummat. Inooqataavunga maannakkut. 
Imminut nalunngilanga, nalunngilara sunikuunerlunga - nalunngilara maanna qanoq inuunerlunga - nalunngilara siunissami suniarnerlunga - imminut nalunngilanga, inuimmita allat taama oqarsinnaappat? 
Immissinnut paarigisi, eqqaamallugulu aamma ullumi inuuneq malugissagassiuk -Tika 
Aasaannaqaaq?! Tassa maanna juuli qaammat qiteqqukkiartuaaleqaaq, sulilu sila nillikujunnermik! 
Aasarsiorlualeruttortugut maani Nuummi, immaqa sapaatip akunnera sinnilaarlugu aasarsiorpugut, sila allanngorami sialliinnalerluni. Maannalu siallerunnaareeraluarluni suli iluamik kissavikkusunngilaq. Jo, suligaangama silagittaqaaq kialluni, kisianni soraarlungalu putsilertarami nillertilluni. 
Maannaana aasaanerani radioaviisimi nutserisutut taartaasunga, alianaak maani suleqqilluni, sulisui suli taakku :) 
Kingullermik allakkamamiit susoqarpiarnikuunngilaq, eller jow der er sket lidt af hvert :) 
Ataataga kulturikkut suliaqarsimasutut nersornaatisivoq, inuiattut ullorsiornitsinni. Anaanaga feerialerpoq, hehe taannaasiit atuakkanik atuarujoorluni ulloq naasarpaa :) Uanga allaaserisara ataaseq, Qivittut pillugit allaaserisara, tunniuppara, angusiffigalugulu. Soraluaarannguaragooq qatanngutitaalerpoq :) Tallimanngorpallu, ullut marluk qaangiuppata angajora tikilerpoq :D Aamma aasaanerani ajutoornissakka tamakkereerunarpakka, inimik paarisaqakassallunga silaannarissarfissuarmik nakkarfigitikkama maanna ullut aqqaneq marluk qaangiutereeraluartut suli tilluusarpunga.... 
Angajoqqaakka 25-iani Igalikuliarlutik aallalersut ilagerusukkaluarakkit, kisianni iluatitsinngilanga :( 
Taava aggutsimi uanga feeria :) Immaqa maani Nuummiiginnarlunga, kisianni aallarusukkaluaqaanga... Piffissamaasiit takutikkumaarpaa :) 
Nårm suliassat aallartittariaqalerakkit, bey!  :D 
Stresserpit? Stresserneq, ulapaarpallaarluni eqqissiveerunneq - ajortinneq - nuanninngilaq misigalugu. Inuilli ulluinnarni assut atugaraat oqassallutik stresserlutik. Stressili nappaataavoq ilumoortoq, atorlugulu nuanninngeqisoq. 
Ilumut stressernerlutit paaserusukkukku nakorsamik oqaloqateqartariaqassaatit, ilisarnaatilli ilaat aaku: 
Stressernermut ilisarnaatit assigiinngitsunut pingasunut agguagaapput, qorsuk = sakkukittumik stresserneq, taama ingerlaannarallarsinnaavutit sivikitsumilli - sivisuumik taamakku stressernermut ilisarnaatit atorukkit stressernerit ulorianarnermut pisinnaammat. Orangiaq = unikaallattariaqalernermut takussutissat, stressernermut ilisarnaatit orangiamiittut arlaat atugarigukku eqqarsarluarit, inuuninni allanngortitassaqaruit ajortivinnginninni iliuuseqarit. Aappaluttoq = iliuuseqarit, stressernerit ulorianarpoq, nakorsamut saaffiginnigit!! 
Qorsumi ilisarnaatit makkuupput: Ilaanneeriarluni uummatip kassussuaalertarnera Ilaanneeriarluni sajulertarneq, imaluunniit taama piniarnani qisuariasaartarneq Kiagunneq Qarsunganeq Panertoorneq Pissangaammertarneq Qunuummertarneq Querusunneq Orangiami ilisarnaatit makkuupput: Qasoqqaneq Sinnarlunneq Timimi eqqissisimannginneq Ilukkut/Eqqarsaatikkut akiuunneq Puffajaneq Arnat: qiaqqajaaneq Angutit: Matoqqalerneq/Oqaaseqarpiassaarneq Aappaluttumi ilisarnaatit makkuupput: Puujortalerneq / Eqqarsaatit allamiittarneri Eksemeqaraanni / nappaateqaraanni sakkortusineri Nassuiaatissaqanngitsumik anniarneq Inuit akornaniikkusukkunnaarneq Qiimmassaatinik atuinerulerneq Kamajalerneq Naarlunneq erlavilunneq Arnat: Aaqarnerup allanngornera Stressersorinnginneq Kikkulluunniit eqqugaasinnaapput, sivisuallaammik ulapaarneq kingunerlussinnaavoq - ulapputeqarsimatillutit eqqissisimaartarnissat eqqaamajuk! Eqqissisimaarnitsinnimi ulapeqqinnissatsinnut nukissaneqqittarpugut, eqqisisimaartanngikkaannili ulapinnissamut nukissaarukkaluttuinnalernarpoq... Ulapittuarsimagaanni ajortissanani eqqissisimaarnissaq pisariaarussorinartarpoq, tamannali ulorianarpoq - eqqissisimaalaarnissarmi pisariaqartuarpoq, nukissaqarumagaanni! 
Immissinnut paaralusi - eqqissisimaalaartarlusilu - ulapaarluarnissassinnik kissaappassi ;) 
paasisaqarnerorusukkuit www.forebygstress.dk takuuk :) 
Tikap silarsuaa Ullormut Tikap silarsuaani eqqarsaatit pisullu assigiinngittaqaat. 
Qaammaterpassuit qivittulersaarutit pillugit allaaserisara kiisami naammassileqaaq, qaammaterpassuit ingerlatiinnavinnikuunngilara piffissaqaleraangamali aatsaat aallunniakujuttarlugu. 
Maannalu aamma allaaserisassama aappaanut piareersarlunga atuarniaalukkaluarlunga, taanna oqaatsinut tunngammat sukkanermik suliarisinnaasoriniarlugu sunaaffa aamma tassa atuagassakka pikkunaanngaarmata, nutaarsiassartaqanngingaarmata, arriikujuttumik suliarinialerakku :) 
Kalaallisut ilinniartitsinera aasaanerani unikkallarpoq, oqaasileriffimmili sulinera aasaanerani uninnavianngilaq. 
Oqaasileriffimmi oqaaserpassualerinermik suliaqarpunga, taasalu kalaallit oqaatsivut uiguutai qarasaasiamit atuarneqarsinnaanngorlugit suliaqarlunga. 
Ullormut ilikkakkanik ulikkaartuaannarpunga, ullumilu ilikkagara tassaavoq binærsystemit qanoq systemeqarneri... uagut kisitsilerinermik nalorsakujuttartugut tamakkuninnga paasiniaanerput ilaanni sivisulaartarami hehe :) 
Una sapaatip akunnera naappat Inuusuttut Ataqatigiit Suleqatigiiffiannit inuusuttunik nunatsinni aatsitassarsiorneq pinngortitarlu pillugit isumasioqatigiisitsinissarput kiisami piareerpoq :) piareersaatit tamakkipajaarput nuann!! :) Taamaammat Nuummiikkuit isumasioqatigiinnermut peqataasinnaavutit. ;) 
Allaaserisakka ingerlateqqilaariarlugit, nuanneqaaq allamut saasalaarluni :D 
Qilaliarluarisi, meeqqallu ulluanni pilluaritsi -Tika 
Limousine aappilarujuttoq Uanga uani allaaserisami Arnajaap taalliarisimasaa “Limousini aappilarujuttoq” sammissauara. Taallami sammisat pingaarnerusorisakka isumasiussavakka, naggataatigullu Arnajaap taallioriaasia nalilersussallugu. Najoqqutaq ilaatigut mingutitsinermik sammisaqarpoq, tamannalu Arnajaap oqaluttuatoqqanik taallanillu pioreersunik, mingutsinermut attuumassuteqartunik, tingulaarinerminingut ersersinniarpaa. 
Limousine aappilarujuttoq “Limousine aappilarujuttoq” Arnajaaq Lyngemit taalliaavoq, Arnajaallu 2008-mi saqqummersitaanit “Nattoralik marloralik”-mit tingusaalluni. “Limousine aappilarujuttoq” taallaavoq moderneq, tassungalu ersiutaapput taallap eqimattanut arlalinnut agguangaanera, naanikkaarnertaqaranilu ataneqannginnera, kiisalu oqaluttuatoqqanit taallanillu pioreersunik tingulaarinertaqarnera. Taallaq ammasuuvoq, atuartussallu nammineerluni oqariartuutaa ujartortussanngorlugu sanaajulluni, tamanna ilaatigut taallap moderniuneranut ersiutaaqataanginnarpoq. Taallap allanit allaanerussutigaa, sammisanik arlalinnik ataneqanngiusartunik ilioraaffigipajuinnakkatut isikkoqarnera, soorlumi taalliortup eqqaasaani tamaasa taallamut ilioraannarsimangai, oqaatsinik pinnguartutut illuni. Taallanik oqaluttuanillu pioreersunik assigiinngittunik taallami ersertoqarpoq (intertekstualitet), soorlu taallap aallartinnerani “Inunngorama nunamit saqqummerama”, taallamut “Inunngorama nunamiilerlunga”-mut eqqaanartuuvoq. Taallalli ingerlaqqinnerani Arnajaap oqaatsinik pinnguarneranik ersertoqarpoq, anaanaq taallaami innersuunneqartumi toqqissisimanartutut kissalaartutullu saqqummiunneqartoq, mumingasumik saqqummiukkamiuk. Taallamimi anaanaq utoqqalisoq, misunnikoq, qaamanermik nalusalittut saqqummiunneqarpoq. Aammattaaq taallaq pioreersoq “Nunarput utoqqarsuanngoravit”, ilanngullugu tingulaariffigineqarpoq, anaanaq qiinittoq saqqummiunneqarnerani. Tassani anaanaq utoqqalilluni qiinittoq, nunatsinnut “utoqqaalisumut” assersuunneqarpoq. Uanga isumaqarpunga Arnajaap mingutitsineq sammisatut pingaarnertut inississimangaa, tassanilu oqaluttuatoqqanik taallanillu pioreersunik tingulaarinikkut takutinniarlugu. Soorlumi anaanaq misunnikutut saqqummiunneqartoq, ullutsinnimi amerlasuut nutsatik qiinikkaangata misuttarpaat, qiitik tarrisinniarlugit. Misukkaangattami nutsagut akuutissartalinnik misuttarpagut “mingutsillugit”. Taallami eqimattat ilaanni allassimavoq: “Aak aappaluttoq siku qaqortoq”, tassani aappaluttoq qaqortorlu aammut sikumullu isumaqartitatut inissinneqarput. Isumaqarpunga kalaallit erfalasutta qalipaataat, aappaluttoq qaqortorlu pineqartut. Taallammi qulequtaa qiviaraanni “Limousine aappilarujuttoq”, qalipaatit taakku taaneqareernerata kingorna eqqaaneqarpoq. Aappilarujuttormi qalipaat akusaavoq (qalipaat “falskeq”), kalaallit erfalasutta qalipaataat aappaluttoq qaqortorlu akulerukkaanni aappilarujuttunngortarput. Isumaqarpunga taallap qulequtaa “Limousine aappilarujuttoq” isumaqartinneqartoq, kalaallit avataaneersunik akusaaleraluttuinnartugut,  piisaakalaarutinillu mingutitsisunik atuileraluttuinnarluta. Limousinemi atuipilunnermut assilialersuutigineqarsinnaavoq, tusaamasat limousinenik atuikkajuttarput, ingattajaarlutik pigissaartuunertik takutikkumallugu, naak biilit naliginnaasut atorsinnangaluarlugit. Kalaallimmi siornatigut kulturitsinni mingutitsinngittunik, atuipilunnerunngittunillu atuisaraluarpugut, soorlu siornatigut qimussit atorneqartaraluartut maanna snescooterit atungaanerusalerput, taakkulu orsussaqartarput mingutitsisunik, soorlu aamma biilit mingutitsisunik orsussaqartartut. Siullermillu qajaq atugaangaluartoq ullutsinni umiatsianik taarserneqarsimavoq, umiarlu umiarsuarnik pujortuleeqqanik assigisaannillu taarserneqarluni.  Taallami aamma ilanngunneqarsimavoq: “Bussinunngooq sungaartunut akiliilluta ikiinnariarta”. Tassani Arnajaap takutinniarpaa mingutitsineq annikinnerusoq atorsinnaagipput, immikkut tamatta biililersunngikkaluarluta, bussini ataatsini ataatsimut ilaasaleraluarutta, annikinnerusumik mingutitsisalissangatta. Taallanik pioreersunit allanik tingulaarinernik ersertoqarpoq, soorlu eqimattat ilaanni allaqqasoq: ”Puiaassap iluani tamatta poorsimavugunngooq”, taanna Sume-kkut taalliaannut innersuussutaavoq, imigassamut tunngassuteqartumut. Isumaqarpunga Arnajaap mingutitsisunik sammisaqarnermini, imigassaq ilanngukkaa nunatsinni 1960-kkunni atupilunneqarnikuummat, kalaallinik “mingutitsilluni”. Taamanikkummi imigassap kingunerisimavai ilaqutariit avissaartuunnerat, imminortarneq/ajunaarneq, meeqqanik sumiginnaaneq, pinerlunneq, aningaasanillu atuipilunneq. Tamanna suli ullutsinni ajornartorsiutigineqartarpoq, naak taamanikkumut sanilliullugu takussaannginnerungaluartoq. Taallami aamma ilaatigut Sassumap arnaa, Manguaraq, Aningaaq-Maliinalu kalaallit oqaluttuatoqaatitsinneersut ilanngussuunneqarput. Sassuma arnaa oqaluttuatoqaatitsinniik nalunngilarput, mingutitsisoqaleraangat nujai ilattartut, taamaasillutillu piniangassat nujaanut ilanguttarput, piniangassaarullugu. Taamaattumik Sassuma arnaa mingutitsinermut assilialersuutitut taaneqarsinnaavoq. Aningaaq Maliinalu eqqaaneqaraangata ilaqutariit iluanni atoqatigiinneq eqqaasarparput, tamaammat ilimangisinnaavara Arnajaap ilanngussimangai, ullutsinni piumasaannarsulersimangaaratta inatsisinik, inatsisinillu “ersinngitsunik” unioqqutitsisoqartaleraluttuinnarnera takutinniarlugu. Atornerluisarneq tusarsaasarpoq, ajornartorsiuterujussuullunilu. Inatsisinik “ersinngitsunik” unioqqutitsinermut Manguaraq ilanngunneqarsinnaavoq, Manguaqqammi qaammassuup piniangassaa eskimoplet, piniaqqusaanagu paasereeraluarlugu pisaraa. Arnajaap taalliamini allassimavaa: “Qaammatip inua pinerrarissoq akornusernagu iluamik piniaritsi!” Tassani ilimanarpoq piniapilunneq upuaruarneqartoq, piniapilunnerummi killissamik qaangiineruvoq, kingunerisinnaavaalu piniangassat nungukkiartulernerat. Eqimattat ilaanni eqqaaneqarpoq “Sermersuit aalerput, kuussuit kuulerput, aningaasat puttussuupput, piniagassat sussat”. Isumaqarpunga Arnajaap sermersuit aakkiartornerat silaannaap kissakkiartorneranut assilialersuutaatikkaa, silaannaallu kissakkiartornera mingutitsinermut isumaqartitaasoq. Ullutsinni Alcoa eqqartungaasorujussuusarpoq, aningaasammi ullutsinni ima naalagaatigilersimapput, allaat aatsitassarsiorfiit aningaasannassutaanissaat siunertaralugu pilersinneqarnissaat eqqartorneqartalerpoq, naak pinngortitamut piniangassanullu mingutitsisuusussaangaluartut. Uanga isumaqarpunga Arnajaap allattariaasia alutornartoq, nunatsinnimi taalliortartut ataasiakkaanginnaat ammasunik, paasiuminaattunik eqqarsaatigilluagassanillu “moderniusunik” taalliortarput. Taallap ataneqannginnera, sammisanillu assigiinngittunik akulerussuutaasunik imaqarnera, atuartussamut paatsiveerutitsisutut ippoq. Taallaq qallikkut qiviaannarlugu takivallaarnera atuarnissaanut eqianarsisitsisutut ippoq, imarisaali misissoraanni paasiniarusulernarsivoq suna atuartussamut oqariartuutiginiarneraa. Isumaqarpunga Arnajaap taalliamini oqariartuutigingaa, ullutsinni moderniorusungaaratta nutaanut “nakungaluttuinnartugut”, mingutitsinissarput eqqarsaatigeqqaarnagu, aningaasat pingaarnerutillugit iliuuseqarniartarluta. Taamaattumik Arnajaap uisinniartutut ippaatigut, ullutsinnimi avataaneersunik akusaalersimangaaratta, kulturitoqarput mingutitsiviunngittoq qimakkaluttuinnaleripput, mingutitsisarnerpullu pisussaannartut isigileraluttuinnarlutigut. Naggasiut Arnajaap “Limousine aappilarujuttoq” taalliaringamiuk, ilaatigut taallanik oqaluttuatoqqanillu pioreersunik tingulaarinertalersimavaa (intertekstualitet). Uanga isumaqarpunga oqaluttuatoqqat qangaaniilli kalaallit oqaluttuaataaneersut atuartussamut tinguuaasussatut, taallallu oqariartuutaanut tikkuaasussatut, ilanngunneqarsimasut. Oqaluttuatoqqammi taakku tingulaariffigineqartut mingutitsinermut inatsisinillu “ersinngitsunik” unioqqutitsinernut tunngassuteqarput. Taamaattumik isumaqarpunga Arnajaap una taallaq uisitsiniutigisimassangaa, ullutsinni piumasaannarsorpallaalernerput, pinngortitamut avatagiisitsinnullu mingutitsinerput takutinniarlugu. Eqqaasinniarpaatigullu qanga kulturerput mingutitsiviunngittoq qimakkaluttuinnaleripput, nutaanik avataaneersunik akusanngoraluttuinnartilluta. 
Nunagisamik nittarsaassineq Nunagisamik nittarsaassinermi taallat marluk sammissavakka, siullertut Villads Villadsenip taalliaani “Qeqertat pingaarnersaraatsit”-mi oqaatsit assilialersuutillu atorneqartut misissussavakka, aappaatullu Arkaluk Lyngep taalliaa “Takusiuk nunarput” taallamut siullermut sanilliutissallugu 
“Qeqertat pingaarnersaraatsit” Villads Villadsenip taalliaraa, erinarsoqatigiillu Qissiat cd saqqummersitaannit taallaq tigusaavoq. Villadsip taallaq allakkamiuk qularnanngittumik nuna nittarsaassani Qeqertarsuaq ataqqillugu misigissuseqarfigalugulu saqqummiuppaa, tamanna oqaatsit atugaasa ataqqinnippaluttut ajunngitsuinnavimmik kusanginnittumillu nipeqartut qularnaarpaat. Taallaq atuarlugu versip siulliup aallartinnera “Qeqertat pingaarnersaraatsit pinnivissoq Qeqertarsuaq. Alutornartut annersaraatsit tikeraanut pingaartorsuaq!”, naqissuseereerpoq taallami Qeqertarsuaq allanit tamanit inorneqartussanngorlugulusooq inissinneqartoq. Versit aappaanni “qaqqat qaavi moriittorasaartut qaallorimmik nasarsimasut” assilialersuutaavoq, tassami qaqqat nasarsimatinneqarmata, natsamik nasarsimanatik, kisiannili apummik qalleqqaneqarnerminni aputinik nasarsimasutut isikkoqartinneqarlutik. Taallap nanginnera “..soorlumi nerrivissuit tassa qaqqorimmik ulissimasut” assersuussineruvoq, isumaqartitaallunilu (symbol). Tassami qaqqat aputinik ulissimasut nerrivissuarmut qalilimmut assersuunneqarput, kisiannili aamma isumaqartitaalluni (symbol), qeqertarsuup pinngortitaa  uumasunik, paarnanik, kuannernik allanillu inuussutissanik/nerisassanik peqangaarmat nerrivissuartut isumaqartinneqarsinnaalluni. Versit tallimaanni taalliortup qeqertat allat eqqartuleramigit negativimik eqqartorpai,  nallersuunnissaminnut ajukkunnerarlugit, anneruniarnissaminnullu pissaqannginnerarlugit. Versit pingajuanni assilianngortitsineq erserpoq mallit sissamut qaartarusaartut  inoroorsaartillugit oqartinneqarmata “Tikilluarit!”, naak mallit taamak nipeqanngikkaluartut, saneqquttunut tikikkusulersitsinerat ersersinniarneqarpoq, kiisalu immaqa inuttaasut tikiffigalugit tikilluaqqusaasutut misiginarnera assilianngortillu mallit taamak oqartinneqarlutik. Taallap ingerlanerani oqaluttuatoqqamik iserfigisaqallatsiarneranik ersertoqarpoq (intertekstualitet) versi kingullerpaami “-Perloqqullutit maanngaassaraatsit qaannat marluk qimarngullutit”, tassanimi iserfigillatsiarneqarmat Qeqertarsuaq pillugu oqaluttuaq; qaannat marluk naalugiarsuup nujaanik allunaasalerlutik Qeqertarsuaq kalillugu avalatsikkaat piniarnerminni ajoqutigingamikku. Taalliortup taanna oqaluttuaq iserfigillatsiariarlugu nangippoq “Niaquussasutit naluaatsit tamanit nersugaassallutit”, tassani “niaquussasutit” isumaqartitaasinnaavoq niaqorummut, niaqorut kunngikkormiutut isumaqarluni, taamaasilluni Qeqertarsuaq “naalakkatut” akimasuutut inissillugu. Taamaasilluni taalliortup oqaluttuaq taanna isornartorsiullatsiarpaa, Qeqertarsuaq perloqqullugu avalatsinneqarsimanera, kisiannili kingorna tamanit kusanarninngorlunilu akimanerulertutut inissippaa. (ass. grimme ælling?) Taalliortup misigissutsiminik saqqummersitsilluni taalliornera erserpoq, taallap naalernerani taalliortup naggasiutiminut ilanngullugu allammagu “Nuannaraakkit, asavakkit pilluarnermik kissaappagit!”. Naggasiutimini “Maani imaani pinnequtaagit qalipakkatut pinnersutut”, Qeqertarsuaq assersuuppaa qalipakkamut pinnersumut, tassami ungataaniit isigalugu qeqertarujussuaq pisuussuterpassuarnik ulikkaartoq, kusanartorlu assersuunneqarsinnaammat qalipakkamut pinnersumut, tassali kusanangaarmat. 
Sanilliussineq Villads Villadsen taalliamini “Qeqertat pingaarnersaraatsit”-mi nuna saqqummiussani kusanartutmik ataqqinnittumillu saqqummiuppaa. Akerlianilli Arkaluk Lynge taalliamini “Takusiuk nunarput”-mi kalaallit nunaat tanngassimaarutissartaqanngitsumik saqqummiuppaa. Taalliaminimi kalaallit pigisaat tanngassimaarutigisartagaallu taakkartorpaai, taamaaseriarlunilu kalaallit kaasimaartut atisarluttullu taakkartorlugit, tanngassimaarutissaagaluit tanngassimaarutissaannginnerarlugit, taama kalaallit atungarliortigitillugit. Villadsip pinngortitaq allanit tamanit pingaarnerutillugu saqqummiullugu taalliaraa, Arkaluk Lyngep kalaallit atungarliortut (atisarliortut imerajuttullu), arlalitsigullu meeqqat pinngortitamit salliullugit saqqummiuppaai. Arkaluk Lynge’p innutaasut pinngortitamiit salliutinniarneranut peqqutaaqataangunarpoq, siornatigut ICC’mut ilaasortaallunilu psykologitut atorfeqarnikuunera. Villadsip taalliamini Qeqertarsuit isornartoqartinngiivippaa, ajoqutigisinnaasaai soorlu avalassimanini pissutigalugu tikiffigissallugu imarlukkajunnera eqqaanngilaa, taamaasillunilu inornartorujummut inissillugu. Arkaluk Lyngelli nunatta ajortortaai tulleriiaatiinnaavillugit uparuarpaai isornartorsiorlugit, tassanilu qallunaaluarnera aamma erserpoq, taakku atugarissaartuummata atungarliortunullu ikiuutinngimmata isornartorsiorpaai, soorlulu qallunaat pisuutinneqaannarpaluttut kalaallit atungarliornerannut. Taallarmi qallunaalualeruttornerup nalaani 1974-mi allagaavoq, 1950-60’kkunnilu sanaartupiloornerit, nunaqarfinniit illoqarfinnut nutsernerit, imigassaq, qallunaanngorsangaanerlu qallunaat tikeralerneranniit pilertupallassimapput kalaallinut ajornartorsiutinut saatsitsillutik. Villadsip assilialersuutini atukkamini pinngortitap peqassusersua nerrivissuartut allaat saqqummiuppaa, Arkaluk Lynge-lli nunatta sikua Whisky-mik aakkiartortutut assilialersuutigivaa, imerajuttoqarpallaarnera uparuarlugu. Villadsip taalliamini Qeqertarsuaq kusanarnerpaatut saqqummiuppaa, taamaakkaluartorli taalliarisimasaai allat qiviaraanni, assersuutigalugu Qasigiannguit aamma kusanartumik taalliarinikuuaa, tamanna ersersitsiinnarunarpoq Villadsip taalliortutut pisussaaffigimmagu kusanartumik taalliorniaruni isornartoqanngiiviusartumik taalliornissani. Arkaluk Lynge’lli kalaallinut eqeersaasumik taalliornermini isornartorsiuinissani pisussaaffigaa, takutinniaruniuk ilumut aaqqiisoqartariaqartoq. Taallaq mumigasumik paasisassaavoq (ironi), taalliortup taallaq paquminartuutillugulu allanikkajaamik allakkamiuk kalaallinik maluginiarneqarnerunissaa anguniarsimassuaa, taamaalillunilu kalaallit imminnut takulerunik, ajornartorsiutitillu paasilerunikkit oqallisilernissaat angusinnaallugu. Qulequtaanilu allaqqasunut ilaavoq “takornarianut pilerisaarut”, taamaasillutik kalaallit kamalissapput nunartik taamannak saqqummiunneqarmat, aaqqiiviginialerlugulu. Naatsumik oqaatigalugu Villads Villadsenip taalliaa positiverujuuvoq, akerlianillu Arkaluk Lyngep taalliaa negativerujuulluni. 
Imarisai: 
Siulequt......................................................................................................................................3 
Atuagaq “Ukiut 300-nngornerat”: Augo Lynge-p ilisaritinnera.......................................................................................................4 Atuagaq naatsumik.....................................................................................................................5 Inuttatut pingaarnerit ilisaritinnerat........................................................................................5-6 Misissueqqissaarneq...............................................................................................................7-8 Berettermodel........................................................................................................................9-10 Atuakkap nammineq isummersorfiginera...........................................................................10-11 
1930-miit 1970-kkunnut ikaarsaarneq: 1950-kkut kingorna.............................................................................................................12-13 
Taallanik 1970-kkunneersunik misissueqqissaarneq: “Nammineq pitsinnik”.............................................................................................................14 “Qooqa”-mi siulequt...........................................................................................................14-15 Qooqakkut...........................................................................................................................15-16 
Sanilliussineq: 1930-kkunni pingaartitat 1970-kkunni pingaartitanut sanilliunnera...................................17-18 
Naggasiut: Naggasiineq naliliinerlu...........................................................................................................19 
Bilag 1.....................................................................................................................................20 Bilag 2.....................................................................................................................................21 Tingusiffiit nassuiaatillu........................................................................................................22 Najoqqutarisat........................................................................................................................23 Siulequt Uanga 1930-ikkut 1970-ikkunnut sanilliunnissaat soqutigisimavara paasiniarusullugu, sooq kalaallit pingaartitaat, qallunaanullu isiginneriaasaat allanngoriarujussuarsimanersut. 1930-ikkunnimi kalaallit qallunaanut ataqqinnillutik qummut isiginnittuupput, 1970-ikkunnili qallunaaluarneq takussaaleraluttuinnarluni. 1930-ikkunni pingaartitat misissulerukkit atuagaq “Ukiut 300-nngornerat” Augo Lynge-mit atuakkiaasoq tunngavigissavara, misissoqqissaarneranilu inuttaasut pissusilersortinneqarnerat inooriaasaallu pingaarnertut isiginiassavakka, oqaluttuallu ingerlarnga berettermodelimut assersuutissallugu. 1930-miit 1970-mut ikaarsaarnermi 1950-kkut nalaanni pisut, pingaarnertut atuartitaaneq ineriartornerlu tunngavigissavakka. 1970-kkunni pingaartitat misissulerukkit taallat marluk tunngavigissavakka, tassaasut Piitsukkut atungaat “Nammineq pitsinnik”, aappaalu “Qooqa”-mi taallaq siulequtigitinneqartoq. Taakku taallat marluk saniatigut atuagaq “Qooqa” Ole Brandt-imik allagaasoq tingulaariffigissava, pingaarnertut Alliap Qooqakkullu nunaqqatigiit ilisaritinneqarnerat. Misissueqqissaarnerup kingorna 1930-kkunni pingaartitat ersertut 1970-kkunni pingaartitanut ersertunut sanilliutissuakka, tassanilu Fanons faser ilanngullugit sakkutut atussallugit. 
Augo Lynge-p ilisaritinnera Augo (Augustinus) Lynge: Augo Lynge (1899-1959) Alluitsumi ataatami ajoqiuffigisaani peroriartorpoq. Nuummi ilinniarfissuarmi atuarsimavoq, kingornalu ukiuni marlunni Danmarkimi ilinniartitsisussatut piareersarluni. Naammassigami Nuummi ilinniarfissuarmi ilinniartitsisunngorpoq. Ilinniutit nutarterneqarneranni peqataavoq, atuartitsissutinullu tunngasunik suliaqartarnermi saniatigut atuakkanik qallunaatuunik kalaallisuunngortitsilluni nutserisarsimavoq, nutsingassallu allarpassuit suliarisarlugit. Qallunaat isiginnartitsissusiaat kalaallisuunngorteriarlugit ilinniartunut nuummilu inuusuttunut isiginnaartitsissutigitittarpai. Sulinermini inuusuttut qitiutittuarpai, utoqqaliarsaalereeraluarlunilu inuusuttunut sunniuteqarluartarsimavoq ilinniarfissuarmi sulinermigut, timersornikkut peqatigiiffimmik aallarniinermigut, peqatigiiffinnilu allani suleqataasarnermigut.  Nammineerluni peqatigiiffiliorsimavoq “Nunatta qitornai”, aviisilu “Taqqissuut” nammineq naqitertittagaralugu. Augo Lynge “Nunatta qitornai” aqqutigalugu nuummi inuusuttunik eqeersaanera/ tinguaanera annertusimmat Aasiannut efterskolemut nuutsinneqarsimavoq. Politikkikkut sulinermini, landsrådimi, kommunerådimi, folketingimilu anguniartuarsimavaa Kalaallit Nunaata inuussutissarsiutitigut, ilinniartitaanikkut, naalakkersuinikkullu aaqqissuussiffigineqarnissaa. Augo Lyngep politikkikkut ilisarnaataanut ilaavoq oqaatigiuarsimasaa: “Iluaqutigisarpara siunissaq taartutut isigineq ajorakku.”  Politikkikkut sulinermini anguniagaasa pingaartut ilagaat, Kalaallit Nunaata Qallunaat nunaanut atalivinnissaa, aammalu kalaallit qallunaallu  ineriartornermi suleqatigiilluinnarnissaat. Inuussutissarsiutitigut ineriartornermi tunngavissatut isigaa aalisarneq moderniusoq. Kalaallillu nammineq ingerlatsilissappata qaammarsagaaneq pitsaanerusoq, qallunaallu oqaasiisa ilikkarluarnissaat  aqqutissatut isigaa. Kujataata qinersiviani folketingimi 1953-miit toqussani tikillugu ilaasortaavoq. Augo Lynge-p ingattajaalaarnikkut inuusuttut aalassatsippai, soorlu atuakkiamini “Ukiut 300-nngornerat”-ni Kalaallit Nunaat siuarsimasorujussuartut saqqummiukkaa, inuttanillu oqalugiartitsinermigut politikkikkut pingaartitani saqqummiullugit. Augo Lynge 1959-mi umiarsuaq Hans Hedtoft umiiarmat ajunaartunut ilaavoq. 
Ukiut 300-nngornerat “Ukiut 300-nngornerat” naatsumik: Atuagaq Hans Egedep tikinnerani ukiut 300-t qaangiunneranni 2021 –mi, Kalaallit Nunaanni pitinneqarpoq. Illoqarfik Grønlandshavn siuarsimasorujussuartut saqqummiunneqarpoq aviisiliorfissuaqarluni, hotelit, rådhusi, fabrikkit, pisiniarfissuit takornariaqarfissuullunilu. Inuttaasut qallunaatut inooriaaseqarput, kinguliaqutitillu atorlugit taaguuteqarput, soorlu Hr. Jensen, Fru Hansen, Frederiksenilu. Aalisarneq savaateqarnerlu inuussutissarsiornermi pingaarnertut inissisimalersimapput. Inuttaasut pigissaartuupput, soorlu savaatilik Jensenikkut illuanni inersuaat pisatarissaartoq, pattagiarsuaqarput qalipagarsuarmillu assiliaqarlutik. Aalisartoq Frederiksen, nammineerluni umiarsuaaraqarpoq nutaaliaasumik. Inuusuttortaat eqiasuittut ilinniarsimasut, qallunaatut tuluttullu oqallorittut, qallunaat nunaanni universitetimi ilinniarnikut. Grønlandshavnip allanngorsimaneranut peqqutaapput eqeersimaarnerulerneq, imminut tatigilerneq, inuussutissarsiutit nutaat takkunnerat, naalakkersuisut aningaasatigut ikiuinerat, nunarsuarmiooqataaneq, angallatillu pitsanngoriartuinnarnerat. Tillinniat nunarsuarmi tamani ujaarineqartut Kalaallit Nunaannut qimaasimasut Grønlandsbankimut tillinniarput, Erikkullu Jensilu tingusarinninniarlutik aallarput. Atuagaq pissanganarsarlugu timmisartumik pujortuleeqqanillu atorlugit malersuipput, Erillu aallaaneqarluni ikilerneqarpoq, anorersuarlu ajunaarnersuarmik kinguneqartinneqarluni. Nunaqarfinnguami Ikerasammi inuit “qivittumik” tillinniarfigineqartalermata, Erik pasitsalluni taakunnarpoq, tillinniarlu uupakaatillugu tingusaraa. Naggasiullugu ilaqutariit Hansenikkunni nereqatigiipput nunasiaataalernermit ukiut 300-nngornerat nalliuttorsiutigalugu, Erik Katrinelu pissiariilerput, Valborgikkullu Aage Holbækilu aamma pissiariilerlutik. 
Inuttatut pingaarnerit ilisaritinnerat: Savaatilik Jensenikkut: Jenseni angut anngajaaq akutaq, qallunaat atisaannik nutaggarinnik atisalik, qarlii naqilluarsimasut, kamippai qillarissut, ilinniagalik. Sognerådit ataatsimiinnerannut peqataasarpoq. Nuliaqarpoq Fru Jensen, marlunnik paneqarput pingasunillu erneqarlutik, angajulleq Danmarkimi landbohøjskolemi atuarpoq. Pingissaartuupput  angerlarsimaffianni inaat angisuut pisatarissut, inersuat mahogninik pisatalik, pattagiarsuaq, radio tusartaat, elektricitetimik qulleqarput, qalipagarsuarlu. Silatiminni naatsiiveqarput, nersutit inaataateqarput, savallu inerujussuat. Aalisartoq Frederiksen: Sillakullak, taartunik nujalik, unngiiaqqannisoq, umiarsuarmiut tujuuluannik tujuululik, allannermik eqiagisaqartuuvoq. Meeraalluni allanut naleqqiullutik illulunnerusimapput, maannakkulli nammineerluni umiarsuaaraateqarpoq, pingasunik paneqarluni, marlunnillu erneqarluni. Qanga Jensenilu højskoleqatigiinnikuusimapput, Jensenimiillu pissutsinut malinnaannginnerunera erserpoq apersortuunerummat. (Taartunik pisatalik akuttamut sanilliulluni ilisimasakinnerutinneqarpoq.) Hr. Hansen: Qallunaanik siuaasalik, atugarissaartoq, byrådimut ilaasortaq, niuertoq, nulia Fru Hansen Jensenip najaa, ernerat Erik Hansen politi, niuertorsuup Hellebækip pania Katrini pissiartaaraa, paniallu Valborg ilinniartutut soraarummeerluarsimasoq Holbækilu pissiariilerput. Erik Valborgilu sapiitsutut maligassatullu inissinneqarput. Valborg Hansen: Akutaq angisooq, nujai qillarissut, inuuserissoq, silatoorlu. Ilinniartutut soraarummeerluarnikoq, tuluttut oqallorissoq, kalaallit pillugit atuakkianik katersisoq, siuligullu soqutigisaralugit. Sapiitsuuvoq, tillinnianimmi ujaaseqataavoq, Erillu ikilerneqarsimasoq paasigamikku arnartaat inukullermata, Valborg inukullinngilaq. Erik Hansen: Hansenip ernera, politi akutaq, silassorippasittumik qaartooq, kiinaa kusanartoq qingartulaartoq, angisuunik tungujortunik isilik, tallua anillangasoq sigguilu ipummersimasut. Isikkuatigut erserpoq silatuujusoq. Isummamigut eqaatsuuvoq, aalassarillunilu paasinniasuujuvoq, ajornartorsiummillu naammattoorsingaagami isumassarsiulertortarpoq. Eriup terianniaq assigaa, nukinilu pisariaqanngitsumik atorneq ajorpai. Erik malingassaavoq, tillinniarlu nunarsuaq tamakkerlugu ujaarineqartoq tingusaraa. Jens Jensen: kinaa tamarmi peqqortooq, kajortunik nujalik, isikitsoq, sapiippaluttorlu. Kiataata suangasup nukittussusaa ersersippaa, timip nukiinnaanissaanik pingaartitsisut ilaat. Jensip nanoq assigaa, eqqarsarluaqqaarani paanissaq pilerigisarpaa, tilluuttartunimi oqimaannerit tulliini mesteriuvoq. Erimmut apersortuuvoq, ilisimasakinnerulluni. Jach Stevens: tillinniaq amerikarmioq, nunarsuaq tamakkerlugu ujaarineqartoq, isai taartut tukummarissut nasaata ataani nuisaqqalaarput, suna tamaat arajutsineq ajorpaa. Jach Stevens nersut manngertumut assersuunneqarpoq, Eriulli akutaasup uukapaatillugu tingusaraa. 
Misissueqqissaarneq: “Ukiut 300-nngornerat” Augo Lynge-p atuakkiaraa, 1931-mi saqqummersinneqaqqaartoq.  Kalaallit-nunaani naqiterisarfik aqqutigalugu naqiteqqinneqarpoq 1959-imi. Atuakkiaavoq siunissamik takorluuisoq (science fiction), Kalaallit Nunaanni 2021-mi, Hans Egedep tikinneranit ukiut 300-t qaangiunnerani pisussaatinneqarluni. Inuusuttulikkersaarutaavoq, pinerluttulersaarnertaqarlunilu asanninnilersaarutilik. Atuagaq kapitalinut 12-nut agguangaavoq, 89-nillu qupperneqarluni. Atuakkami piffisaritinneqartoq Grønlandshavnimi eqqaanilu, 2021-mi aasakkut, ullualunnguit ingerlaneranni pivoq. Tassanilu avatagiiseq 1931-mut sanilliullugu siuarsimanerujussuuvoq, Kalaallit Nunaat qallunaat nunaannut atalivissimavoq, inooriaaserlu qallunaat inooriaasaannut assigulersimalluni, aalisarneq savaateqarnerlu qitiutinneqalerlutik. Kalaallit Nunaat nunarsuarmiooqataalersimavoq, aalisariutimmi nunani allaneersorpassuit aalisariartalersimapput, timmisartukkut umiarsuatigullu takornariarpassuit tikittarlutik. Allaammi negeri kineserillu naapippaat. Inuttaasut atugarissaartuupput, ilinniarluarsimasut, kalaallisut qallunaatullu oqaluttut, ilaalumi aamma tuluttut oqallorittut. Oqaluttuamilu malunnarpoq, akuttat maligassatut inissinneqartut, sapiitsuliortuullutik, ilinniarluarsimasuullutik atugarissaartuullutillu. Simaarnerusortaallu aamma atugarissaarput, akuttanulli sanilliullutik ilisimasakinnerupput, apersortuutinneqarneratigut ilinniagakinneruneratigullu tamanna erserpoq. Soorlu Frederiksen Jensenimut apersortinneqartoq, Eriullu ilisimasartorpasilluni Jens oqaluttuuppaa aasap ukiullu kusanassusersuata assigiinngissusaannik, Jensilu apersortuutinneqarluni. Aammattaaq Erik akutaasoq tillinniamik tingusarinnittuutinneqarpoq, Valborgilu arnanut allanut sanilliullugu sapiitsuutinneqarluni. Oqaluttuartoq avataaniit isiginnaarpoq (oqaluttuami ilaanngilaq), tamanillu ilisimasaqarluni. Inuttammi ataasiakkaat eqqarsaataai iserfigai, soorlu Frederiksenip Eriullu eqqarsaatai iserfigingai. Oqaluttuami tankeplaneqarpoq, Frederiksenimmi eqqarsaatersuutigivaa Kalaallit Nunaata siuariartupiloorsimaneranut Karlsenip atuakkiaani, Hansenip takutissimasaani, peqqutaatinneqartut. Tassanimi takorloorpai Kalaallit Nunaata siuariartoruusaarnerani pisimasut, ataatamilu aningaasanik toqqorterisarsimanera takorloorlugu, uffa realplanimi umiarsuaaqqaminiilluni. Aammattaaq Eriup Katrine asannilerfigeqqasani eqqarsaatigimmagu tankeplaniuvoq, realplanimimi ikkarlummi ilisimajunnaanngujoorpoq. Oqaluttuami sammisat assigiinngittut amerlasuujupput, amerlanerilli Augo Lyngep politikkiani pingaartitanut ilaallutik. Atuakkamimi saminneqartunut pingaarnernut ilaapput atugarissaartuuneq ilinniarsimassuserlu, sapiitsuliorneq eqeersimaarnerlu, aalisartuuneq savaateqarnerlu (inuussutissarsiutit nutaat), nunarsuarmioqataaneq, asanninneq pinerlunnerlu, allarpassuillu sammisat ataasiakkaat iluanni iserfigineqarlutik. Augo Lynge-p pingaartitaalu atuakkami erserput, inuttat eqqarsartinneratigut, atuakkanik atuartinneratigut, iliuuseqartitsinikkut, pisullu allanngorsimaneratigut. Atuagaq inuusuttunut saaffiginnittuuvoq, oqaatsillu paasiuminartut ulluinnarsiorpalaartullu atorneqarlutik, oqalugiartoqartilluguli oqaatsit pingaartorsiorpaluttut atorneqarput. Inuusuttunut saaffiginninneranut peqqutaasimassooq, inuusuttunut politikkikkut pingaartitani paasitinniaramigit, taakku siunissami anguniagassarilissammatikkit. Kalaallit Nunaannilu ilinniarluarsimaneq, eqeersimaarneq, qaammaassaqarneq, atugarissaarneq nunarsuarmioqataanerlu inuusuttut aqqutigalugit anguniarneqalersinniarlugit. Oqaluttuami assersuussineqallattaavoq soorlu seqineq oqarujussuartut imarmut aluttuisutut assersuunneqartoq, naak ilumoortumik imaq aluttunngikkaluaraa. Inuusaliaq, angutip peqilluni inuk nukillaarsimasoq nikuitikkaa aamma assilialersuutaavoq; angut nikuisitsisoq H.J.Rinkiulluni, inuk nukillaarnikoq kalaallinut assilialersuutaalluni. H.J.Rinkip kalaallit “qilullugit” nikuisinniarpai, siullersaallunimi kalaallit naalakkersueqataalernissaannik qisuariartuuvoq. H.J.Rink ataqqinartutut inissinneqarpoq, kalaallit ingerlariaqqinnaveertut ikiorlugit ingerlariaqqinnissaannut aqqutissiummagit. Atuakkap oqariartuutingaa Kalaallit Nunaat atugarissaartunngussaguni ilinniagaqarneq eqiasuinnerlu pingaarnertut aqqutaasut. Ilinniagaqarnikkummi qaammaassaqarneq anguneqartussaavoq, qallunaatullu oqalussinaaneq ilinniagaqarnermi pingaaruteqarpoq. Atuagaq Augo Lyngep kalaallit eqiasuillutik suliniuteqarnissaannik kaammattuutigaa. Ilinniagaqanngikkaluarlunilu suliniuteqarsinnaaneq ersersippa Frederiksen atuagarsornikkut eqiagisalik sullarissuutikkamiuk, nammineq umiarsuaaraateqartillugu. Inuttatullu pingaarnerit tamapajaasa ilinniarsimasutut atugarissaartutullu inissinneqarnerat piaarinaatsoornerinnaanngilaq, maligassatulli inissiinerulluni. 
Oqaluttuap ingerlarnga Beretter modelimut assersuunneqarsinnaavoq: 
Ilimasaarut/anslag: Oqaluttuap aallartinnerani ilimasaarutigineqareerpoq ilaqutariit atugarissaartut, ilinniarsimasullu malinnaaffigineqartut. Kiisalu Kalaallit Nunaanni inooriaaseq siuarsimasuusoq ersersinneqarpoq. Ilisarititsineq/præsentation: Hr Jensen Hr. Frederiksenilu, Hr. Hansen Fru Hansenilu, ilaqutariit atugarissaartuinnaat ilisaritinneqarput. Hr. Holbæk Hr. Hellebækilu suli atugariissaarnertut saqqummiunneqarput. Itisiliineq/uddybning: Erik Hansen Jens Jensenilu akerleriittut saqqummiunneqarput, tassani Erik akutaq eqqarsaqqaartartutut inissinneqarpoq, Jensilu simaarnerulluni kalaalerpalunnerusup eqqarsarluaqqaarani nukini atorniartarpai. Tassuunakkut erserpoq Erik illersugassatut inissinneqartoq, akuttallu qummut isigisassanngortinneqartut. Eriup najaa Valborg identificererfissatut/maligassatut inissinneqarpoq, arnaq ilinniarluarsimasoq, tuluttut pikkorissoq, tillinniamullu malersuinermi ilaasoq. Erik ilorlikkut oqaluttuarineqarpoq, ikilerneqarnikuulluni ikkarlummi ulorianartorsiornermini Katrine Hellebæk asannilerfigeqqasani eqqarsaatigingamiuk. Uteriarsinnaajunnaarneq/Point of no return: Tillinnianik malersuitillutik Erik aallaatippoq ikilerluni. Silattorami paasilerpaa ikkarlummiilluni, tinittumi naajat mitsimaffigisartangaanni, ulittumili morsuttartumi. Ikiortissaaruppoq, makeriaraluaramilu ikia annernaqaaq, uppipporlu ilisimajunnaarluni. Assortuunnerit annertusingaluttuinnarnerat/Konfliktoptrapning: Erik nanineqaraluartoq Jens suli nanineqanngimmat Valborgikkut Holbækilu ujaasiartorlutik aallarput, Jensi nanivaat tillinniarlu malersulerlugu. Malersuitillutik ikkarlipput, ulimmalli aallaqqillutik. Pisut sakkortunerpaaffiat/Klimaks: Anorersuartorsuanngorpoq ajunaarnersuaqarluni, Valborgikkullu pujortuleeraata aquutaat ajortippoq, tissukaannalerlutillu ajunaangajapput. Erik arnaasaarluni Jach Stevens uupakaatiillugu tingusaraa. Naajartornera/udtoning: Atuakkami inuttatut pingaarnerit nuannaaqatigiinnerat, Hansenikkunni nereqatigiipput. Hans Egedep tikinneranit ukiut 300-nngornerat nalliuttorsiutigaat, amtmandilu oqalugiarluni. Erik Katrinelu pissiariilerput, Valborgikkullu Holbækilu pissiariilerlutik. Oqaluttuap ingerlarnga aamma hjem-ude-hjem’itut avinneqarsinnaavoq. Aallartinneranimi Grønlandshavnimi angerlarsimapput, tillinnianillu malersuinerminni angalapput, tillinniallu tingusarineqareermata tamarmik angerlarsimallutik nuannaaqatigiipput. Tassani Erik assersuutigineqarsinnaavoq, aallartinnerani politiuvoq (hjem), tillinnianillu malersuinini “ilinniutingaa” (ude), tingusaringamiuk angerlarpoq (hjem), atorfialu qaffatsinneqarluni, Jensilu marluullutik 5000 dollar avippaat tillinniaq tingusarineranut akissarsiatik, pinnersaatillu nassaarineranut akissarsitinneqarlutik (statusia allivoq). 
Uanga isumaqarpunga Augo Lynge atuakkiamini ingattajaarpallaarluni Grønlandshavn siuarsimasuutikkaa, taamaakkaluartorli ingattajaarnera tinguartinnaqutaasoq malunnarpoq. Ilimanarpoq atuakkami Grønlandshavn tassaasoq Nuuk, ullutsinnilu Nuuk qiviaraanni siuarsimasorujussuuvoq illoqarfinnut allanut sanilliullugu, qallunaallu oqaasii taakani atorneqartorujussuusut malunnarpoq. Taamaattumik Augo Lynge-p ingattajaarluni illoqarfimmik siuarsimatitsingaluartoq, ullutsinni Nuuk eqqarsaatigalugu eqquutipajaartutut taaneqarsinnaavoq, naak aalisarneq savaateqarnerlu inuussutissarsiutini pingaarnerpaatut inissisimalersimanngikkaluartut, kinguliaqutillu atorlugit taaguuteqartoqartanngikkaluartoq. Akuttat maligassanngortikkamigit qallunaat qummut isigisassatut inissippai. Taamanikkut Augo Lynge-p qallunaanut atalivinnissarput takorlooramiuk, atuakkami akuttat kalaalerpalunnerusullu naligiinnerutissinnaagaluarpai, Frederiksenikkummi Jensilu assersuutigiinnaraanni atugarissaaraluarlutik akuttanit appasinnerusutut inissinneqarput. Atuakkamilu maligassatut inissinneqartut Erikkut Valborgilu kalaaliungaluarlutik affarmik qallunaajupput. Kalaallit taamani ilinniarsimasoqarpianngillat, inuttaritinneqartullu arlaat akuttat naligisinnaangaluarpagit, suli kalaallinut siuariarusulerneq annertunerulissagaluarpoq. Taamaakkaluartoq ajortuinnaasorinngilara akuttanik qummut inissiinera, kalaallimmi taamanikkut qallunaanut sanilliullutik appasinnerujussuungaluartut, atuakkami naligiipajaarnerulersimasutut inissinneqarput. Kalaallillu ilinniarsimasortaqarnerat taamanikkut neriuuteqalersitsisimanissaa ilimanarpoq, naak qallunaanit qaffasinninngorsimanngikkaluarlutik. Qallunaaniimmi qaffasinnerutinneqarsimangaluarunik atuagaq piviusorpalukkunnaassaaq, kisiannili neriuuteqartitsisinnaalluni. Pinerluttulersaarummik saqqummertoqarnera taaminikkut 1931-mi nutaarsiassaallunilu tinguartinnarsimassaaq, uagummi ullutsinni fjernsynikkut, dvd-tigut atuagarpassuartigullu takusareerpagut, atuarlugulu naliginnaasuulluni ullutsinni. Taamaattumik ilimarpoq taamanikkut inuusuttunut soqutiginnilersitsisimassasoq, allanikkajaalaamik saqqummersitsisoqarnera. Ilimanarporlu inuusuttunut Erik tillinniamik tingusarinnittoq, oqaluttuamilu sapiitsuliortuutinneqartoq assigerusunnarsimassasoq, taamanikkummi taamaattunik takussanatillu tusarneq ajorput. Augo Lyngep kalaallit uparuarpai bibelip oqaasii paatsoorsimanerarlugit, piitsuussusertik pilunnertillu usorsisimaarutiginerarlugit. Soorluli kamassaatigitiinnaraa, kalaallit siuarusulersikkumallugit. Qularnanngilarmi kamassaatitut uisitsisussatullu sakkugisimassangaa, kalaallit siuarusukkumalersinniarlugit. Kisiannili aamma kalaallit ilaanut Augo Lyngemut isumaqataannginnermik kinguneqalersitsisimanissaa qularnanngilaq, taamanikkummi taamannak uparuaanissaq paqumigineqartuuvoq. Sakialluummulli katsorsaaveqartitsinera kalaallinut neriuuteqalersitsisunut ilaasimassooq, 1930-kkunnimi TB takussaaleraluttuinnarpoq, toqqutigineqartarluni allaat. Augo Lyngelli oqariartuutigisai ilinniagaqalernissaq eqeersimaarnerlu pingaaruteqartut isumaqatiginarpoq, aammattaaq qaammaassaqarnerulernissaq nunarsuarmioqataalernissarlu kalaallinut angorusunnartuuvoq. Taamanikkummi kalaallit qallunaanit mattusimaneqarput, tassami pisiassat aaliangersimasut kisiisa pisiniarfinni pisiassaasarput, aattaalu sorsunnersuup aappaata nalaani kalaallit silarsuarmioqatiminnut ammaanneqarput, aattaallu inooriaatsit allaanerusut paasiartulerpaat. Atuagaq tamaat ataatsimut isigalugu nalilissangukku, isumaqarpunga taamanikkut inuusuttunut  alutornarlunilu eqeersaataasimassaasoq, aammattaaq inooriaatsinik aallanik qaammaasaqarnerulersitsillunilu neriuuteqalersitsisimassaaq. Ingattajaarpallaaraluarluni tamanna tinguartinnaqutaasunut ilaaginnarpoq, akuttalli qaffasinnermiitinneqarnerat uggornalaaraluarpoq. Atuagarli atuaruminartuunera pisoqarfiuneralu nuannerlunilu tinguartinnarpoq. 1930-mit 1970-kkunnut ikaarsaarneq 1930-kkunni aalisarnikkut siuariartorneq pileruttorpoq, annertunerusumilli kalaallit nunatsinni siuariartortoqarani. 1950-mi G-50 ataatsimiititaliarsuarmit naammassineqarpoq, tassanilu Kalaallit Nunaat qallunaanik aningaasatigut taperneqarluni, innuttaasut atugassaqartitaanerisigut peqqinnissakkullu piorsaanissaq eqqarsaatigalugu. Kalaallimmi ataatsimut qiviaraanni peqqissusaat pitsaanngilaq, pissutaasullu pingaarnerit tassaapput tupakuluusi illulunnerlu. Tamatuma kingorna nunarput aaqqissuussaaffigineqalerpoq, nutarsaanissamut inatsit, inatsisinut atortitsinissamut inatsillu atuutsinneqalerlutik. Aammattaaq landsrådit kommunillu aaqqissuunneqarlutik, inuttaasullu 23-leereersimasut qinersisinnaalerput. Tamakku kingunerigunangaannik kalaallit qallunaat nunaannut atalivinnissamik kissaateqarnerat sakkortusiartuinnarpoq, aammattaaq FN-ip ataatsimiinnerminni 1951-mi nunasiaataanermut tunngasut sammineqarmata, qallunaanut kajuminnarsiartulerpoq. Nunatsinnilu siuarusunneq erseraluttuinnarpoq, nunarpummi aallanut sanilliulluni kinguarsimanerusutut taasariaqarpoq. Inuuniarnikkut pissakilliorneq, illulunneq, peqqinnissakkut atugarliorneq takussaapput, nunattalu “uninngaruusaaginnarnera” naammagineerukkaluttuinnarpoq. 5. Juni 1953 Danmarkimi tunngaviusumik inatsimmut nunarput ilanngutinneqarpoq, nunarpullu Danmarkimut naligisatut inissinneqarpoq. 1954-mi nunatta landshøvdingia P.H.Lundsteen nunatta radioatigut oqalugiarpoq, kalaallit eqiasuppallaarnerarlugit. Aalisarnermut nuukkiartorneq sukkaqisumik pivoq, tamatumalu nalaani inuit, taama sukkatigisumik naleqqussarnissaat takorloorneqarpoq. Teknikikkulli ineriartortitsinerup, inuillu inoriartortinneqarnerat ingiaqatigiissimanngillat, inuimmi imaaliallaannaq teknikkituulli allanngortinneqarsinnaanngillat. Nunatta ineriartortinneqarnerani pingaarnertut ilaavoq ilinniartitaaneq. 1950-milu ilinniartitaaneq naalagaaffiup ataanut inissinneqarpoq, aammalu qallunaatut realskoleqalerluni, ilinniaqqinnissamut ammaassisuusumik. Kalaallinit piumasarineqarpoq annertunerusumik qallunaat oqaasiinik ilinniartitaanissaq, qallunaat oqaasii ilinniaqqinnissamut atugarissaarnermullu aqqutitut isigineqarlutik. Taassumalu kingorna  atuartitaanermi 3-klassemit a-nut b-nullu avinneqartalerput, a-t kalaallisuunerusoq atuartinneqarlutik, b-t qallunaat oqaasii atornerullugit atuartinneqartut. Meeqqalli avissaartinneqarnerannik kinguneqarmat, taarsiullugu tamarmik b-tut atuartinneqartalerput, kalaallisut atuartitaaneq aattaat 3.klassemi aallartinneqartalerluni. Atuakkallu atorneqartut qallunaatuujunerusarput, kalaallisut ilinniutit ikittuinnaat pigineqarmata. 1950-kkunnilu meerarpassuit inunngornikut pissutigalugit, kalaallit ilinniartitsisut ikippallaalermata qallunaanik ilinniartitsisussanik tikisitisoqarpoq, taakkulu atuarfinni pisortanngortinneqartalerput, ajoqit illuartillugit. Meeqqat Danmarkimut ukiisinneqartalerput, 1960-kkunnilu atugaasorujussuulluni. Tamannalu oqaatsitigut iluaqutaagaluarluni, meeqqat ilaasa angerlarsimaffimminnut  uteraangamik suunnginnerusutut isiginnilertarnerannik kinguneqarpoq. Amerlasuullu inersimasunngornerminni Danmarkimut aallartarput, angerlarsimaffik “toqqissisimanarnerusoq” ornillugu, kisiannili Danmarkimi inuunerup illuatungaa paasilersarpaat. Qallunaatut oqaatsinik ilinniartitaanerup kingunera equngasoqarpoq, qallunaatummi pisinnaasut kisimik qallunaatut ilinniakkatigut angusaqarsinnaapput. Tamassumalu kingunerilerpaa ilinniagaqanngitsorpassuaqalermat, arnarpassuillumi aalisakkerivinni sulisut ilinniagaqanngittuupput, sulisariaqalersimasut. Kalaallit Danmarkimi ilinniagaqarsimasut nunatsinnut uteqqinneq ajortut amerliartuinnarput, nunatsinnimi akissaatitigut qallunaanit 25%-inik annikinnerusunik pisarput, naak ilinniakkatik assigiikkaluartut. 1958-mi kalaallit ilinniagaqarsimasut ukiut qulit Danmarkimi najugaqarsimatillutik tikisitatut akissaateqarsinnaanngorput. Amerlanerilli ukiut qulit ingerlaneranni, qallunaamik aappaqalereerlutik ilaqutaqalereertarput, nunasisarlutillu. Ineriartupiloornerup kingunerisa ilagaat amerlasuut ineriartornermit katataajartuaarnerat. Taakkulu taaneqartarput “Kinguaariinnit katatat”, tassaaneruppullu 1950-kkunni inersimasut ilinniagaqarnissamut periarfissinneqarsimanngittut, nunaqarfimmiullu. Nunaqarfiimmi ikilisarneqarmata eqqugaasut annertunerusumik piorsarneqarsimanngillat. Aammattaaq inuusuttuaqqat 7. klassemit anisimasut suliffissaaruttalerput. Ukiukkut ilinniarneqanngittut suliffissaaleqisarput, aningaasallu sulinikkut pissarsiarineqartartut kisimik napaniutaapput. Ilinniarsimasut qallunaallu oqaasiinik ilikkarsimasut inuiaqatigiinni qullasinnertut inissisimalerput, ilinniagaqanngittut qallunaatoorsinnaanngittullu appasinnerulerlutik. Imigassaq 1954-mi ammarneqarpoq, 1960-milu nalilerneqarami nunatsinni atuineq qallunaanit marloriaammik annertuneruvoq. Imigassanilli atuisut kalaaliinnaanngillat, aammali qallunaat suliartortitat. Nakorsat siunnersuutigaat imigassaq killilerneqassasoq, tassami 1957-58-mi toqusut 35,4%-iisa imigassaq toqqutigisimavaat. 1970-kkunni pingaartitat 1970-kkunni pingaartitanut tunngavissatut qinernikuuakka Piitsukkut atugaat “Nammineq pitsinnik” kiisalu Ole Brandt-ip atuakkiaani “Qooqa”-mi taallaq siulequtigineqartoq, Qooqakkullu nunaqqatigiit ilisaritinneqarnerat. “Nammineq pitsinnik” “Nammineq pitsinnik” Maasi Lyngemit taalliaavoq, Piitsukkut nuusiarisimasaanni “Inuiaat naqisimaneqartugut kattutta!” 1980-meersuuvoq, Aasivik 79-mit tingusaalluni. Taallap qallikkut isikkua qiviaraanni Versit marluupput, versi 1-milu titarnerit 14-iullutik, versi 2-mi arfiniliusut. Taallaq naanikkaarneri tassaanerupput “-nik”, “-put”, “-ni”. Taallaq ilorlikkut qiviaraanni, taallap aallartinnerani kinaassusersiutit siullianni ataaseersiut (Uanga) atorneqarpoq, sulilu versi 1-p ingerlanerani kinaassusersiutit siullianni qasseersiut (uagut) atorneqalerpoq, tassani uagut kalaallit pineqarlutik. Taallallu naggaterpiaani kinaassusersiutit pingajuanni qasseersiut (uku) atorneqalerpoq, tassani uku qallunaat pisataat pineqarlutik. Oqaatsit atorneqartut ulluinnarsiorpaluttuupput. Taallap assilialersuutigaa “Kalaallit nunarput apummik ulissimalersoq oqorsarluni”, tassami Kalaallit Nunarput oqorsaqqanngimmat, aputilli oqorsaatitut assilialersuutigineqarlutik. Taallamilu atisat taakkartorneqartut isumaqartitaapput (symbol), kalaallit kulturiannik piujuaannartitserusunnermut. Taallami qallunaaluarneq erserpoq, qallunaat pisataat akiuussinnaanngitsutut taaneqarmata, 1970-kkunnimi kalaallit nammineerusuleriartorneranni qallunaaluarneq takussaaleraluttuinnarpoq. Taallaq aktiviuvoq, uangasoq iliuuseqartuummat, taallarli siuariartornertaqanngilaq. Sammisat tassaapput sila, ukiumullu naleqqussarluni oqorsartariaqalerneq. Oqariartuutigineqarpoq kalaallit pigisaagut ajoquteqanngittut, allanillu (qallunaanik) ikiorteqarata nammineersinnaasugut. “Qooqa”-mi siulequt: Taallaq qallikkut qiviaraanni versinut sisamanut avinneqarsimavoq, versillu arfinilinnik titarneqarput, versi kingullermi sisamat. Naaneqatigiissaarpoq, soorlu versi 1-mi A,B,B,C,C,D versillu tulliani A,B,A,A,C,C. Taallaq ilorlikkut qiviaraanni, kinaassusersiutit siullianni ataaseersiut (uanga), kiisalu kinaassusersiutit aappaanni ataaseersiut (illit) atorneqarput, tassani uangaasoq piniartuuvoq ataqqeqqusoq, illiutinneqartorlu tassaavoq atuakkamik atuartussaq. Taallami oqaatsit atorneqartut ulluinnarsiutaapput, torluut atorneqarpoq, malugeqquniarlugu anorersuaq, ussuit qilalugarsuillu tamaasa sapinnginnamigit. Versi 1-mi titarnerit sisamaat tallimaallu maluginiangassanngorlugit allanneri equngasunngortinneqarsimapput, tassami ullutsinni atuagarsorluta ilinniartartugut, siuligut aamma ilinniartarsimapput, atuakkat sakkuginngikkaluarlugit, qajaq sakkugalugu, imarsuarlu ilinniarfigisarlugu. Tassanilu “atuagarigakku qajannguara”-mi qajaq isumaqartitaavoq (symbol) ilinniarnermi sakkutut, aammalu kalaallit nammineq sakkussatut sanaavat. Taallap aallartinnerani minnerusutut isigineqarnissamut peqqutigitinneqarsinnaasut taakkartorpai, taallalli ingerlanerani nammineerluni atuakkanik ikiorteqanngikkaluarluni piginnaasani ilinniarsimasanilu taakkartorpai, tassuuna ersersillugu minnerunnginnami nammineerlunimi ikiorteqarani ilinniarsinnaangami. Tassuunakkut taallaq siuariartortutut taaneqarsinnaavoq, taallammi naanerani peqqutissaqarlualereersimavoq ataqqineqarnissaminut, piginnaasaarpassuani atuakkanik ilinniagaqartup atuakkat sakkungalugit ilinniarsinnaanngisai taakkartoreeramigit. Sammisat tassaapput ilinniarneq, (ullutsinni atuakkat sakkungalugit, qanga qajaq kisiat sakkugisaraat), piniartuuneq, ataqqeqatigiinnerlu. Taallap oqariartuutingaa, ullutsinni atuagarsorluni ilinniagaqarneq pingaaruteqaraluartoq, aamma qanga atuakkat atunngikkaluarlugit ilikkagaqartoqartarmat. Atuakkallu takkunnerisa kingorna siuaasagut nikangilernagit suli ataqqisariaqarigut. 
Qooqakkut: Atuakkami “Qooqa”-mi Ole Brandt-imit atuakkiaasumi, Qooqakkut nunaqqataallu pikkorittorsuartut qummut inissillugit saqqummiunneqarput. Soorlu ningiuat Alliaq utoqqarsuanngorsimangaluarluni suli peqqissaarluni inuusoq oqaatigineqartoq, tamannalu nunaqqataasunut tamanut sunniuteqarsimasoq. Tassamingooq peqqissaangaaramik atisaannik alinnikunik ipilinnilluunniit takuffiunngilaq. Pisataat tamarmik sanalluakkat, aseqqullit ingerlaannaq kusanavissumik iluarsineqartarput, soorlu nutaarsuit! Arnartaasa qullitik qulissiutitillu salikulaarpaat, igarpassuaqarpullu allaat immikkut aalisakkanut neqinullu igaqarlutik. Immikkut tamarmik qattaavaqarput, tikaagulliullu soqqaanik sanaanik puugutaqarlutillu imerfeqarput. Alliap tikeraartuminnik tukkusoqarsimatillutik ammit atorsimasaat allanut atoqqunngivittarpai, kumaqaqinammata. Tassamingooq illoqatigiit kumaqarnerluunnit ajorput, kumaqartoqallatuaraangallu Alliap tupinnartuliorluni tamaasa nunguttarpai. Illup iluata aalisai (tapetit) taarserajuppaat pissamaateqartarlutillu, Alliallu arnaqatini ikiortigalugit erroraangagit, soorlu nutaarsuit. Taamaattumik peqqissaartuunermik kingunerisaanik nappaatinik akornutinillu allanik atugaqajuittuupput. Qooqakkut pisaqarajuttutut saqqummiunneqarput, tikaagullikulaarlutik, aallaammi qajaannarminnik angalatillutik tikaagullittarlutik. Sukorsertaat silarluttorsuarmi mallertumi angalatillutik mulusut, tamarmik kinngusimasortaqaratik aaversuarmillu pisaqarsimallutik ajoratik angerlartut. Allaammi Qooqap tuttut pingasut arpalluni angumallugit ataasiakkaarlugit tamaasa pisarai. Malunnarpoq Ole Brandt-ip siulivut oqaluttuaringamigit inornartutut sapiitsorsuartullu saqqummiukkai. Allaammi ullutsinnut sanilliullugit peqqissaarneruneranngiluatsiarlugit saqqummiuppai, ukiorsuungaluarpallu nerisassaarunneq ajorput. Ajortortaqanngitsiusallugit saqqummiuppai maligassatut tulluusimaarutissatullu inissillugit. 
Sanilliussineq 1930-kkunni pingaartitani, Augo Lynge-llu pingaartitaani, erserpoq qallunaanut atalivinnissamik kissaateqarneq, tassani atugarissaarnermut qallunaat oqaasii ilinniartitaanerlu aqqutissatut isigineqarlutik. Kalaallimmi taamanikkut pigissaartuunngillat, peqqissaannginnerullu kingunerisaanik sakiallunneq illulunnerlu takussaasorujussuupput. 1970-kkunnili pingaartitani erserpoq siulitsinnut qummut inissiineq, taakkumi nammineerlutik allanik ikiorteqaratik, imminnut pilersortuupput amingaateqaratik ikioqatigiillutillu. Qooqakkummi saqqummiunneqarneranni peqqissaartuunerminnut tusaamasaapput, taassumalu kingunerisaanik nappaatit ajoqutillu allat atugarineq ajorpaat. 1930-kkunni pingaartitanut ilaavoq nunarsuarmioqataalernissaq, tassanilu qallunaanut atalerneq aqqutigitinneqarpoq, 1970-kkunni nunarsuarmioqataanissamut kissaammi namminiilernissaq aqqutissatut isigineqarluni. Augo Lynge-p atuakkiaani “Ukiut 300-nngornerat”-nni akuttat maligassatut sapiitsutullu inissinneqarput. Eriup tillinniaq nunarsuaq tamakkerlugu ujaarineqartoq tingusaraa, Valborgi anorersuartorsuungaluartoq tillinnianik ujaarleqataalluni, tamarmillu eqiasuitsuullutillu ilinniarluarsimasuupput. Kalaallit qallunaallu oqaasii atugarivaat, allaammi tuluttut oqallorittuupput. Aalisartuuneq savaateqarnerlu pingaarnertut inuussutissarsiutigitinneqarput. Ole Brandt-illi atuakkiamini “Qooqa”-mi siulivut qummut inissippai, ataqqisassanngorlugit maligassanngorlugillu. Qooqakkummi sapiitsorsuit pikkorittut saqqummiuppai, sukorsertaat qajaannarmik angalallutik imarluttorsuungaluartoq aavermik pisaqarsimallutik, kinngusortaqarsimanatillu angerlamut apuuttut. Qooqakkut qajaannarmik tikaangullissuarnik pisaqartut, allaammi Qooqap tuttut pingasut arpalluni ataasiakkaarlugit angumallugit, angugaangamigit pisillugit tamaasa pisarai. Piniartuuneq uani inuussutissarsiutaavoq. Tassani atuakkiortut marluk piffissani assigiinngitsuneersut pingaartitaat erserput, 1930-kkunni qallunaat maligassaatinneqarlutik, akerlianilli 1970-kkunni siulivut nammineerlutik allanik ikiorneqaratik inuusut maligassanngortinneqarlutik. Piffissani taakkunani marlunni pingaartitat assigiinngissusaannut peqqutaavoq 1930-kkunni qallunaanut atalivinnissaq anguniarneqarmat, 1970-kkunnili qallunaaluarneq nammineerusulernerlu peruttulerput. Piitsukkut atugaanni “Nammineq pitsinnik”-mi qallunaaluarneq erserpoq, qallunaat atisaat atorsinnaannginnerarlugit namminneq kalaallit pitik atorusummatikkit. Qularnanngilaq “Ukiut 300-nngornerat” 1930-kkunni kalaallinut siuariarusuttunut kajumissaataasimassasoq, neriuuteqalersitsitillunilu. Alutornarsimassaarlu inuusuttunut pinerluttulersaarutitalimmik, pikkorissunillu inuttaqartumik atuagassaqarluni, naak akuttat maligassatut inissinneqaraluartut, kalaallinut qallunaanut atalivikkusunnermik kinguneqartitseqataasimassooq. “Qooqa” 1971-imi nammineerusulernerup nalaani saqqummeqqaarami, kalaallinut qallunaaluartunut siulivut pikkorissorsuit namminerlu allanik (qallunaanik) ikorteqaratik inuusut maligassatut isiginarsimassapput, ataqqinarlutillu. Kalaallillu imminnut tatigeqqilernerannut tulluusimaarutiginerannullu sunniuteqarsimassooq. Piffissani nunasiaataanerup nalaani nunasiaatilinnut isiginnittariaatsip allangorarnera Fanons fasenut pingasunut agguarneqarsinnaavoq. Frans Fanon algiemiu nakorsaq, psykiatritut naammassinikuusup nunasiaataanerup ingerlanera piffissanut pingasunut agguarsimavaa: Siullertut assimiliationsfasen/ nunasisut kulturiannut naleqqussarneq: Kalaallinut assersuutigissagutsigut, kalaallit qallunaanut qummut isiginnilerput inooriaasaanillu issuaanninnialerlutik, ilanngutilivikkusullutillu. Soorlu 1930-kkunni Augo Lynge-p anguniangaringaa qallunaanut ilanngutivinnissaq, 5. Juni 1953-mi piviusunngortoq. Taamaalillutik kalaallit qallunaat kulturiannut naleqqussalerput, qallunaanngorsaaneq tassani assersuutigineqarsinnaavoq, ilinniartitaanermilu qallunaat oqaasiisa atugaaleraluttuinnarnerat. Aappaattut abrogationsfasen/avalassimanialerneq: Uani kalaallit qallunaanut avalassimanialerput, siulitillu ataqqilerlugit, maligassatullu isigilerlugit. Soorlu 1970-kkunni nammineerusulerneq siulitsinnillu qummut inissiisarneq ersertoq. Piitsukkut atuganni “nammineq pitsinnik”-mi qallunaat atisaat narrugineqalerput, kalaallillu namminneq piminnik atorusupput. Ole Brandt-ip atuakkiaani “Qooqa”-mi siulivut pavungarsuaq inornartutut pikkorissorsuartullu inissineqarput. Pingajuattut appropriationsfasen/akuereqatigiinneq: Kalaallit qallunaanut qinngarinnikkunnaarput, ikioqatigiilerlutillu. Kalaallit kulturiat qallunaallu kulturiat ataatsimoortillugit atorneqalerput, qallunaat kalaallillu akornanni assigiinngissutit akuerineqarlutik. Soorlu ullutsinni qallunaallu naligiilernerunikuuvugut, kalaallillu namminersornerulernissaannut qallunaat ikiuupput. Qallunaat qummut isiginiarunnaarnikuuagut, qallunaaluarunnaarnikuullutalu. Qallunaat inooriaasaannut assigusumik inooriaaseqarpugut, kulturitoqarpulli suli pingalugu. Fanons faser kalaallinuinnaq tunngatinneqanngilaq, nunasiaataasunulli tamanut atuuttarpoq. Soorlu Afrikami qernertormiut, qaamasunit amilinnit nunasiaataanerat aamma taamannak avinneqarsinnaasoq. Naggasiut Uanga uani allaaserinninnermi paaserusussimasara, sooq 1930-kkunni kalaallit pingaartitaat 1970-kkunni pingaartitanut sanilliullugit taama assigiinngitsigisut akissutissarsivara. Siornatigut isumaqarsimangaluarpunga ineriartupiloorneq, qallunaanngorsaaneq, imigassaq, nunaqarfinnillu matoorineq pingaarnertut pisuusut. Paasivarali aamma ineriartupiloornerup aaqqissuussaanera amerlasuutigut equngasimasoq, soorlu kalaallit teknikkikkut inooriaatsikkullu ineriartornerat ingiaqatigiittussatut takorloorneqarsimangaluartut. Aammalu kalaallit nammineerlutik qallunaat oqaasiinik ilinniartitaanissaq piumasarisimagaat paasivara, inunngortorpassuillu kingunerisaannik, kalaallinik ilinniartitsisussaaleqineq pillugu qallunaat tikisinneqartalersimasut. Pingaartitat assigiinngissusaat amerlanerusut paasivakka, aammattaaq nunasiaataanerup ingerlanerani isiginneriaatsit allanngortarnerat kalaallit akornaniinnaanngittoq, aammali nunasiaataasimasuni allani fanons fasenut agguarneqarsinnaasartut paasillugu. Isumaqarpunga kalaallit imminnut qummut inissinniarnerannut iluaqutaasoq, taamannak qallunaanut qummut isiginneriarluni, siulitsinnut qummut isiginnilerneq. Kalaallimmi immiinnut tatiginerat tammarsimangaluarpoq, ikioqatigiittuartarsimangaluarlutik umiarsuit tikittut pisiassaataannik kaffinik, timiusianik, tiinik, sapakkanik meqqutinik allarpassuarnullu nerisassaatitik paarlaassuuttarnikuuaat, imminnut nunguutingajallutik. Tamakkulu kingunerisaannik pissakilliulertarput, imminnullu tatiginerat milliartulerluni. Maannalu qallunaanut qummut isiginnissimaneraluat mumisinneqarmat, imminnut tatiginertik naneqqippaat, namminersulernissamullu sorsulerlutik. 
Bilag 1: 
Piitsukkut “Nammineq pitsinnik”: Unnukkut aneerlunga ukialersumi, anoraannguamik nillataartumik suerluni. Seqineq tarrilluni, aappilleruttortoq. Eqqarsaatigilerpara Kalaallit Nunarput, apummik ulissimaalersoq oqorsarluni, ukioq takkutissammat qiianaqaluni Aamma uagut oqorsarnissarput eqqarsaatigisariaqalerparput. Kisiannili sunik? Qallunaat atisaannik? Naamik, naamik, naamivik, nammineq pitsinnik oqorsarniarpugut, akiuussinnaasunik! Qallunaammi pisataat akiuussinnanngillat! 
Bilag 2: 
“Qooqa”-mi siulequt: 1. Isumaqarputit soqutaanngitsunga atuagassaqarnanga inuusuungama, ilittummi atuagaqannginnama atuagarigakku qajannguara ilinniarfigalugu imarsuara qatsungaartumi anorersuartumilu! 
2. Isumaqarputit soqutaanngitsunga qangarsuaq tassa inuusuugama, inuuvungali piniartuullunga ajorsarnanga napatittuuvunga peqarluangaartarlunga tamanik sapissananga silami pisunik. 
3. Timersorneq aamma ilinniagaraara nukersorneq assut pingaartitaraara qimaasummi tuttut malersugaraakka angullugit aamma pisittarujaakka, pisassakka artugarinngisaraakka noqittarlugit ussuit, qilalukkat! 
4. Ataqqivagit atuartaravit takornartanullu angummakkavit, ataqqinngali siuaasarigamma takorlooriannga angussuugama Tigusiffiit nassuiaatillu 1) Christian Berthelsen “Kalaallit atuakkiaat 1990 ilanngullugu” qupp. 103-109. 2) Tupaarnaq Rosing Olsen, “Qaannat alannguanni” qupp. 19-20. 3) Christian Berthelsen “Kalaallit atuakkiaat 1990 ilanngullugu” qupp. 104. 4) “Ukiut 300-nngornerat” Augo Lynge, qupp. 12-14. 5)  “Ukiut 300-nngornerat” Augo Lynge, qupp. 12 aamma 52 6) “Ukiut 300-nngornerat” Augo Lynge, qupp. 25. 7) “Ukiut 300-nngornerat” Augo Lynge, qupp. 56. 8)  “Ukiut 300-nngornerat” Augo Lynge, qupp. 40-41. 9)  “Ukiut 300-nngornerat” Augo Lynge, qupp. 40-41 aamma 36. 10) “Ukiut 300-nngornerat” Augo Lynge, qupp. 74-75. 11) “Ukiut 300-nngornerat” Augo Lynge, qupp. 49-53 12) “Ukiut 300-nngornerat” Augo Lynge, qupp. 47-48. 13)  “Ukiut 300-nngornerat” Augo Lynge, qupp. 45. 14) www.google.dk  www.notatwiki.dk 15)  “Ukiut 300-nngornerat” Augo Lynge,  qupp. 48 16) “Ukiu 300-nngornerat” Augo Lynge, qupp. 18. 17)  “Qaannat alannguanni” Tupaarnaq Rosing Olsen, qupp. 31 18)  “Qaannat alannguanni” Tupaarnaq Rosing Olsen, qupp. 38-46. 19)  “Qaannat alannguanni” Tupaarnaq Rosing Olsen, qupp. 73-80. 20) “Qaannat alannguanni” Tupaarnaq Rosing Olsen, qupp. 71. 21) “Qaannat alannguanni” Tupaarnaq Rosing Olsen, qupp. 96-98. AG nr.12, 1960-mit tigulaagaq. 22)  Piitsukkut “Inuiaat naqisimaneqartugut kattutta!” nr.1 23)  “Qooqa” Ole Brandt, qupp. 5 24)  “Qooqa” OleBrandt, qupp. 70-85 25) Smiling eskimoes: et speciale af Karen Ramsøe. 26) Piitsukkut Inuiaat naqisimaneqartugut kattutta! “Nammineq pitsinnik” 27)  “Qooqa” Ole Brandt, qupp. 5. 
Najoqqutarisat Berthelsen, Christian “Kalaallit atuakkiaat 1990 ilanngullugu” Atuakkiorfik 1994. Brandt, Ole “Qooqa” Ilusaata aappaa, naqitaq aappaat Atuakkiorfik, Nuuk 1991. Lynge, Augo “Ukiut 300-nngornerat” 2. ændrede udgave Det grønlandske forlag 1959. Piitsukkut “Inuiaat naqisimaneqartugut kattutta!” SWEET SILENCE-mi Københavnimi immiussaq April 1980 ULO – Box 184, DK-3911 Sisimiut, Greenland Ramsøe, Karen “Smiling eksimoes” Ilisimatusarfik Nuuk, Februar 2009. Rosing Olsen, Tupaarnaq “Qaannat alannguanni” Kalaallit Nunaanni naalakkersuinikkut oqaluttuarisaanermit 1939-79 Forlaget Atuagkat 2002. Berettermodellen Assitaata tinguneqarfia:  www.google.dk   www.notatwiki.dk 
Ilisimatusarfik 
Manguaraq HJ Rinkip Knud Rasmussen-illu allataanik sukuiaaneq. 
Arnaq B. Johansen Oqaasilerinermik, Atuakkialerinermik Tusagassiuutilerinermillu Ilisimatusarfik Siunnersorti: Birgit Kleist Pedersen Mundtlig tradition 1. Semester E2009 
Imai 
Siulequt	2 HJ Rink naattumik ilisaritinnera	3 Knud Rasmussenip naattumik ilisaritinnera	3 Esaia-p oqaluttuaa Knud Rasmussenip katersaaneersoq	3 Hendrik-up oqaluttuaa HJ Rinkip katersaaneersoq	4 Ole Petersen-ip oqaluttuaa Knud Rasmussenip katersaaneersoq	4 HJ Rink – allataa oqaluttuat tallimat aallaavigalugit	5  Walter J. Ong-ip oqaluttuat qangaaniit ingerlaavarsimasunut misissueriaasia tunngavigalugu sukuiaaneq	5 Oqaluttuani tamani pineqartut	6 Erlaveersiniooq	6 Aput	6 Angerlarsimaneq – angalaneq – angerlarneq	6 Naggasiut	6 Bilag-liste	6 Najoqqutat allattorsimaffiat	8 
Siulequt Oqaluttuat aallaavimmikkut assigiit qanoruna, sunalu tunngavigalugu assigiinngitsut? HJ Rink qanoruna suleriaaseqarsimasoq? Knud Rasmussenimi? Sooruna HJ Rink nammineerluni oqaluttuat assigiinngittut malillugit oqaluttualiorsimasoq? Apeqqutit aallaavigalugit HJ Rinkip Knud Rasmussenillu oqaluttuat katersorsimasaanni atilik “Manguaraq” imaluunniit “Mannguaraq” sukuiassuara. Sukuiarnerani paasiuminaattortai tikittassuakka. Oqaatsit atorneqartut, Walter J. Ong-ip oqaluttuanik qangaaniik ingerlaavarsimasunik misissuieriaasiani atorneqartut tikikkumaarpakka. Qulequtami “Walter J. Ong-ip oqaluttuat qangaaniit ingerlaavarsimasunut misissueriaasia tunngavingalugu sukuiaaneq”-mi oqaluttuat sukuiarnerini oqaluttuat asiigiinngissusaat taakkartussuara, Walter J. Ong-ip oqaluttuanik qangaaniik ingerlaavarsimasunik misissueriaatsimi najoqqutaliai, malillugit. HJ Rinkip katersaaneersut marluk, Hendriup oqaluttuaa kiisalu HJ Rinkip nammineq oqaluttualiaa sukuiaaninni tunngavigissuakka. Knud Rasmussenip katersaaneersoq Esaiap allataa tunngavigissuara, kiisalu Ole Petersenip oqaluttuaa Birgitte Sonnep databaseaneersoq Knud Rasmussenip isumagisimasaa tunngavigissuakka. Erseqqissaatigissuara oqaluttuat tamarmik qallunaatut nutsigaammata. Erseqqissaatigissuara oqaluttuani tamani qaammatip inua “Qaammatip inua”-nik taakkartussagakku, naak ilaatigut måneånd, månemand atorneqaraluartut oqaluttuamiik oqaluttuamut assigiinngitsunik taakkartorneqaraluartoq. Aammattaaq oqaluttuat ilaanni “Manguaraq” imaluunniit “Mannguaraq” atorneqarput, uanili “Manguaraq”-mik taakkartortassuara. 
HJ Rink naattumik ilisaritinnera Hinrich Johannes Rink, inuusoq (1819-93), qallunaaq nunatsinni ilisimasassarsiortoq. Allattariaasia  piffissamut “nationalromantik”-mut “grundtvigianisme”-mullu assigusorujuuvoq, inuiaqatigiit anersaavat pingaartinnerullugu.1 HJ Rink-ip Knud Rasmussen-illu oqaluttuanik katersinermikkut assigiinngissusaasa ilaat ersarinnerpaaq tassaavoq; HJ Rink oqaluttuanik katersiniarluni aallarniutigigamiuk “Nalunaarut” 2, tassanilu allaqqavoq:  “OKALUALARUTINIK OKALUGTUANIGDLUNIT ILERKORSSUTINIGDLUNIT, NUNAP INUISA NANGMINEK SANAINIK, PINGARTUMIK ITSARNITSANIK SULE ERKAUMASSANIK...akilernekasaput, agdlakamik angíssusiat ajungíssusiatdlo napertordlugo.” 3 sic! (ersersitara,ABJ) Tassani ersereerpoq HJ Rink-ip kalaallit peqqugai oqaluttuat namminerminut nassiunneqassasut. Tassanili oqaluttuat allaganngortinneqarput, oqaluttuanik ingerlatitseqqiisarneq qanilaartumik ingerlanneqartartoq atorneqarani. Kalaallit allaqqullugit pilerisaarpai sakkungalugu akiliuteqarnissani. Atuakkami siullermi aallaqqaasiummini HJ Rink-ip ersersippaa oqaluttuat aallaavimminni assigiikkaluarlutik assigiinngitsunik oqaluttuarineqartarsimasut, taamaattumillu ilaatigut allanngorluinnartarsimasut sumiinneq, piffissami sumi qangalu, tusarnaartut paasinnissinnaassusiat tiguartisimassusiallu tunngavigalugit.  Oqaluttuallu qallunaatuumut nutsernerini oqariartaatsit ataasiakkaat allanngortittariaqartarsimallugit HJ Rink allappoq. Aammattaaq allappoq oqaluttuat assigiinngitsut ataatsimik aallaavillit imminnut sanilliunneqaqqissaariarlugit katitersimallugit, oqaluttuartup oqaasii malillugit.4 Malunnarpoq HJ Rink allattarnermini nunani allaneersunut kalaallit inuusaasiannut ilisimasaqanngitsunut nassuiaateqartartoq. Tamakku allatap ingerlanerani tikikkumaarpakka. Knud Rasmussenip naattumik ilisaritinnera Knud Rasmussen (1879-1933), Ilulissani inunngortoq, paasisassarsiorluni angalatooq, nunatsinni tusaamaneqarluartoq. Knud Rasmussenilli katerseriaasaa HJ Rinkimit allaanerujuuvoq, tassa Knud Rasmussen nammineq angalaarluni ornigullunilu oqaluttuartut qanimut isigalugit nammineq tusarnaarlugit allattarami. Sapinngisaminik allanngortinnaveersaarlugit oqaluttuat qallunaatuumut nutsertarsimavai, kisiannili aamma maluginiarlugu oqaluttuartut ussersuutaat pissanganarsaarisarnerat allaganngortitsinermi ersigunnaartoq. Knud Rasmussenip oqaluttuani allataani malunnarpoq oqaatsit “sakkortuut” toqqaannartumik atortarsimagai, assersuutigalugu Esaiap oqaluttuaani soorlu oqaatsit makku atorneqartut: “dræbe”, “lunger”, “skelet”, “blod”.  Tamakku allaganngortitsinermi oqaluttuamut “sakkortussusaatitut” Knud Rasmussenip atorsimasinnaavai. Nassuiaasersuisarportaaq, soorlu Ole Petersen-ip oqaluttuaani allassimasoqarpoq: “De byggede så hus, hjulpet af folk på bopladsen, som de ikke kendte fra før...sagde de lokale, som nu var deres bopladsfæler.” 5 (ersersitakka,ABJ) Esaia-p oqaluttuaa Knud Rasmussenip katersaaneersoq Oqaluttuami uani Esaia-p oqaluppalaavani sammisarineqarpoq qaminngaartarneq. Qaammatip inuata taamani inuinnaagallaramik qaminngaartarnilikkersaarutaa oqaluttuarineqarmat. Tassani ersersinniarneqarpoq Qaammatip najamminut asannilernera. “Engang da vi som sædvanlig skulde vælge os Kvinder under en Lampeslukningsleg, fattede jeg en heftig Attraa til min yngre søster, og netop som jeg havde mærket mig hendes Klæder vel, slukkedes Lamperne. Næppe var der bleven mørkt i Huset, før jeg greb min Søster, der var den eneste, jeg havde Lyst til at ligge hos.” 6 (ersersitakka,ABJ) Tassani ersersinniarneqarpoq qatanngutigiit iloqutigiit akornanni atoqatigiinneq pissusissamisuunngitsoq, taamaattumillu ileqqussaanngitsoq. Qaminngaartarneq qanga kalaallit atugarigamikku pissusissamisoortutut tamanna isigivaat. Qaminngaartarnerup tunuliaqutigivaa nammineq aaqatiginngisamik kinguaassiornissaq. Aaqatigiippallaat meeraat innarluuteqarsinnaammata, tamassumalu kingunerisaanik kinguaassiortut utoqqaligunik piniussisussaarunnissaanut periarfissaq annertunerulluni 7. Taamatut allanninnut pissutigalugu ersersinniarpara, una oqaluttuaq kristumiussuseq nunatsinnut eqqunneqareernerata kingorna pinngorsimasoq. Kisianni aappaatigooqartillugu, tassami qanga kalaallit akissutissaqartittutut upperisatik pisariaqartippaat sooq seqineqarnersoq, qaammateqarnersoq il.il.. Tuuaap saanikoriligai saninngortut Qaammatip inua nunamut nakkaatitsinerata, kingornalu saniit aputinngorlutik nunamut tunnerisa takutippaattaaq kalaallit takorluuisinnaanertik malillugu upperisaqarnerat, paasititsigami sooq nittaattarneranik. Soorlu HJ Rink siulequsiussamini kalaallit pillugit ima allattoq: “De kjendte ikke til nogensomhelst billedlig Fremstilling af Guddommen...Derimod ansaae de hele Naturen opfyldt med Aander eller Væsener, der paa forskjellig Maade traadte i Vexelvirkning med Mennesket” 8 Kristumiussutsip eqqunneqareernerata kingorna oqaluttuaalersimasinnaaneranut tunngavik aana: Qaammatip inuata Manguaqqaap(a,2-1|Manguaqqap) apeqqutaa ima akigaa, imminut inuttut ajortutut nalilerluni: “ “Du har Ret, Solen er baade varm og stærkt lysende Morgenen, naar den staar op ; dette er fordi den altid hæver sig over gode Mennesker. Alle Mennesker er gode efter Nattens Søvn. Men om Aftenen, naar Solen gaar ned, er den baade kold og svagt lysende, fordi den da altid gaar ned over slette Mennesker.” “ 9 (ersersitara,ABJ) Qaammatip inua imminut inuttut ajortumik taavoq, pissutigalugu kristumiussutsip eqqunneqareernerata kingorna eqqarsartaat malillugu inoqutigiit akornanni atoqatigiinneq pissusissamisuunngitsutut isigineqalermat. Manguaqqap Qaammatillu inuata oqaatsitigut unamminerat kalaallit qanga ileqquannut tulluartutut isiginanngilaq, pissutigalugu oqaluttuatoqqani allani taakkartorneqartuartarpoq unamminerni, akiniaanerni allanilu unammisuni ajorsartoq toqumik kinguneqartitsisartoq. Assersuutitut taaneqarsinnaapput, siullertut, Noah-p “Kaassassassuk”-mik oqaluttuaa Rink-ip katersaani siullermi saqqummertumi ilaasoq. Kaassassuk qinngasaarinnitsini akiniarlugit toqorarpai. Aappaattut Ulloriannguaq Kristiansen-ip atuakkiaani “Nunassarsiaq” 10-mi Thorvald-qinngorluup Quloqqullu piseriarnermik unamminerat ajorsartumut toqumik kingunilik. Aamma uani ersersinneqarpoq kristumiussutsip eqqunneqareernerata kingorna oqaluttuaq pinngorsimasinnaasoq. Kingornatigut allariingara, qanga kalaallit upperisaqartarnerat namminneq takorluusinnaassuertik aallaavigalugu, kisiannili upperisat taakku marluk akuliusimasutut inissisimapput, taammaattumik nalilernarpoq oqaluttuaq kristumiussutsip eqqukkiartuaarneqarnerani allanngoriartuaarsimasinnaasoq qanga kalaallit eqqarsartariaasaasa allanngoriartornerat ilutigalugu. Illua’tungaatigut aamma tamanna akerlilerneqarsinnaavoq. Taamani kalaallit oqaatsitigut unammisarnerat ersersinneqarami “Paalup nuliarsarnera”-ni 11. Tamannali uani allatami itinerusumik eqqaassanngilara, sammisannut tulluartutut isiginnginnakku. Qaammatip inua Manguaqqallu oqaatsitigut nukersornertaqanngitsumik unamminerminni marluullutik siku tuuminnik toortarpaat siku tamaat aalassatsillugu, kisianni qanoq ilillutik sikumiiginnarsinnaappat siku aalassatsittuarpassuk?  Manguaqqap qilalugartani kalillugu angerlaatereeraalu nunaqqataasut pilaqataapput, naak nalunngikkaluarlugu Qaammatip inuata piniagaringaa, Qaammatillu inuata uffa piniakkaminik pisaqartut unammillerlugit toquttarai. Qaammatip inua Mannguaqqallu unammilernerminni inissisimaffigaat; Qaammatip inua sikumiippoq ungasippallaarani, Mannguaraq qaanngumiippoq. Ajugaaniukkamik uumasut pisarisarsimasatik taareerlugit siku tuuminnik anaagaangamikku aalassatserujussuartarpaat qanilliallattarlutillu. Uumasut; timmissat, aalisakkat taagoreerlugit Mannguaraq ajugaavoq, oqaatigineqarporli imminnut qanillivissimasut Mannguaraq ajugaammat. Oqaluttuami paasiuminaatsut arlaqarput, una aamma ilagaat, tassami imminnut ungasippallaanngikkaluarlutik uumasorpassuarnik taaguipput, Mannguararlu ajugaammat imminnut qanillivissimallutik. Tamanna ersiutaaginnarpoq oqaluttuaq ukiuni ikattuni ingerlaavarsimasoq, taamaattumillu allanngoriartuaarsimalluni. Aamma tamanna erserpoq, Qaammatip inua erlaveersiniuup iserneranut ima oqarami: “,,Slet er den Maade, hvorpaa du plejer at behandle dine Gæster!” Nammineq Qaammatip inua pulaartoqarpoq, kisiannili erlaveersiniuumut pulaartoqarneraalluni oqarluni. Oqaluttuami eqqaaneqanngikkaluarpoq, kisianni Mannguaraq angakkutut naatsorsuussassaavoq, pissutigalugu angakkut pikkorissut kisimik qaammammukarsinnaammata inuunertik annaanngikkaluarlugu. Hendrik-up oqaluttuaa HJ Rinkip katersaaneersoq Hendriup oqaluttuaa Esaia-p oqaluttuaanut assingusorujuuvoq, assigiinngequtigivaali Hendriup oqaluttuaa nassuiaateqarluarnera oqaloqatigiinnertaqarneruneralu. Nassuiaateqarneruneranut ersiutaavoq, soorlu oqaluttuap aallaqqaataani allaqqasoq sooq qilalukkat sikumi ammanermukartarnersut, Knud Rasmussen-lli allagaani allaqqaannarpoq qilalukkat sinerissamut qanillisartut. Oqaloqatigiinnerusortaqarneranut assersuutitut taaneqarsinnaavoq Qaammatip inuata Manguaraq qaammammut pulaartinniarlugu ingerlaqatigalugu oqalunnera. Kiisalu qaminngaartarneq pillugu Hendrik oqaluttuarsimagaluartoq uanili HJ Rinkip oqaluttuami ilanngussimanngilaa, ungalulerlugu allaannarsimallugu atuakkami siullermi, qupperneq 165-mi seqernup qaammatillu pinngornerat atuarneqarsinnaasoq. Tassani oqaluttuami, itisilinngikkaluarlugu taaneqarsinnaavoq, arnap qatanngutini angut oqalorujuffigingaa paasingamiuk qaminngaarnermi qatanngutimi qaninniarfigisimagaani, iviangini savimminik14 peerlugit qatanngumminut isaakkai, namminerlu arnap pinnersup qatanngunni malissimallugu animmat. Tassani erseqqissaatigissuara, seqernup qaammatillu pinngorneranik oqaluttuaq  allatorluinnaq Manguaqqamut attuumanertaqanngittumik oqaluttuarineqarmat. Tassani ersiutaaginnarpoq HJ Rink uteqattaaraluni nutserininngittoq, naak oqaluttuat taakku marluk imminnut attuumanngikkaluartut, ilimanaateqarlunilu Hendriup oqaluttuaa aamma allaaneroratarsimasinnaasoq. Qallunaalli atuartussat eqqarsaatigineruai, kalaallit inooriaasiannut ilisimasaqanngitsut. Tassani HJ Rink isorinarpoq, oqaluttuap aallaqqaataani allakkaluaramiuk “Efter den mundtlige Fortælling”, kisiannili qaminngaartarneq Hendriup oqaluttuaanut ilaasoq minillugu allaganngortitsineranut. Nassuiaateqarnerunera oqaloqatigiinnertaqarneruneratalu akissutigisinnaavaa oqaluttuaq allakkatigut oqaluttuarineqarmat, toqqaannartumillu oqaluttuarineqarani ussersornertaqaranilu pissanganarsaarinertaqanngimmat. Taamaattumik aamma ilimanaateqarpoq HJ Rink nammineerluni nassuiaatinik oqaluttuamut ilanngussisarsimanissaa. Oqaatsit iliuutsillu nassuiarluarumallugit. Qilalugaq qaqortaq qernertumik milalik marloriarluni oqaluttuarineqarpoq. Taaneqarportaaq Qaammatip qimmersua angisooq qaqortoq, qernertumik milalik. Tassuuna ersersinniarneqarpoq suna oqaluttuami sammisaanersoq, tassa suna tamarmi ajunngitsortaqarlunilu ajortortaqartoq. Soorlu tassa Manguaraq Qaammatillu inua nerilermata arnaq pinnersoq takkuppoq, tunukkami sunaaffa tunua qarsornerinnaasoq saaniinnaalluni. Qalipaatit taaneqartut oqaluttuani allani aamma atorneqarput. “Kaassassuk”-mi Kaassassuk Ususaarmiarsunnguamut unammiaraluareerluni uternerata aqqutaani ujaqqat, aappaa qernertoq, aappaalu qaqortoq eqqaaneqarput. Kaassassuup inissisimanerani ujaqqat eqqaaneqarput nukittussuseq kanngusunnerlu assersuutigalugit. Aamma oqaluttuami “Kunuk iliarsunnguaq”-mi taakkartorneqarput. Tassuuna malunnarpoq oqaluttuat assigiinngitsut akuliussorneqartarsimasut piffissap ingerlanerani. Oqaluttuami allanartutut tassanngaannarlu takkuttutut oqaatigineqarsinnaavoq Qaammatip inuata oqaasii toqusoorsimalluni iliuusissanut tunngasut. Oqaatsit atorneqartut qanga qallunaatut allagaangaluarlutik paasiuminarput. Malunnarpoq HJ Rink kalaallit oqaasianik atuisoq, qallunaatut allassimagaluarluni. “Tok” 15. Aallaqqaasiusiamini HJ Rink allappoq “Ved gjengivelsen af Sagnene i det danske sprog har det været mig en Hovedopgave, efter bedste Evne at meddele dem nogenledes ordlydende med Originalerne.” 16 (ersersitara,ABJ) Ulu savimmik taagorneqarneranut patsisaaginnarpoq HJ Rink-ip ulu qallunaatuumut nutsersimagaa qallunaat paasinnittariaasaat naapertorlugu, ersersinneqarlunittaaq, taakkartoriikkattut, oqaluttuaq qallunaanut atuagassianngorlugu tulluussarsimagaa. Esaiap oqaluttuaata sukuiarnerani uteqattaarinerit atillu pillugit allatakka takuneqarsinnaapput. Tassami atit uteqattaarinerlu pillugit Esaiap Hendriullu oqaatsit asiigiit atoramikkit. Tassuuna erserpoq HJ Rinkip Knud Rasmussenillu oqaluttuat malillugit allassimanerat nutserisimanerallu allanngortiterujunngikkaluarlugu. 
Ole Petersen-ip oqaluttuaa Knud Rasmussenip katersaaneersoq 
Ole Petersen-ip oqaluttuaa siullernit tamanit allaaneruvoq. Allaanerussutaasut pingaarnerit arlaqarput; siullertut taasariaqarpoq Manguaraq kujataamioq, qilalukkanik tusaamalluni, arni nulianilu naartusoq ilagalugit avannamut ingerlaarnerat. Aappaattut Manguaraq Qaammatillu inuata nukissorlutik unamminerat Manguaqqap toquneranik kingunilik. Manguaqqap nuleernera kingorna ernivoq uigingaluanilu atsiullugu, aanaanngortup kissaataa malillugu. Taassumallu inersimalerami qilalugarnermi kinguninngua Qaammatip inua unammillugu ajugaaffiginera, qaammammullu pulaarsarneqarluni. Manguaraq (ataataq) qilalugarniareerluni, naak sillimaqquneqarnikuugaluarluni Qaammatip inuata piniagarigaa, Qaammatip inuanut toqutaanera sukuiarneqarsinnaavoq piniapilunnermut ersinngitsumik inatsisitut. Tassa piniapiluppallaat pillarneqartarnerannut. Piniapilulluni pillarneqartarneq itinerusumik uterfigiumaarpara, erlaveersiniuup sukuiarnerani. Uani oqaluttuami nukissorluni paaneq ersarissumik taaneqarpoq, qangalu kalaallit pissusaannut eqqaanarluni. Tassunga tunngatillugu eqqaaneqarpoqakiniaaneq. Manguaqqap (ernip) angunni Manguaraq Qaammatip inuanit toqunneqarsimasoq akiniullugu ajugaanera. Qanga kalaallit ileqqoraat akiniaasarneq toqumik kingunilik. Assersuutigalugu taaneqarsinnaavoq “Ersinngitsup piumasaa” 17. Tassani qatanngutigiit angutimittut isigisaminnut akiniaapput naak ataatamissut misigissuseqarfigingaluarlugu. Ole-p oqaluttuaani malunnarpoq inuiannit allanit atortorineqartut atorneqarnerat, tassaasut: ataarutit kisitsillu 3. Kisitsit 3 qallunaat europamiullu oqaluttuatoqaataanni atorneqakkajuttorujuuvoq , assersuutigalugu HC Andersen-ip oqaluttualiaa “ikitsisaarniannguaq”-mi ikitsisit pingajussaat ikikkamiuk aanani qanganngoreersoq takuaa. Ataarutit aamma kalaallit qanga atugarinngilaat, taamaattumillu uani oqaluttuami nutaarsiassatut oqaatigineqarsinnaapput. Manguaraq (erneq) peroriartornermini isertorluni sungiusartarpoq, nunaqqatiminnilu nakuunerpaalerluni. Isertorluni nukkissarneq ersiutaavoq pissarsuanngorusunnermut angakkunngorusunnermulluunniit. Takuinnartigu oqaluttuap Kaassassuup imaa. Paasiuminaattortarivaa Manguaraq ukiukkut Qaammatip inuanukarnerarneqarpoq, kisiannili Qaammatip inuata Manguaraq takutsitsivigaa natermi ammagassaq ammaramiuk aasaasoq ammassiviup naligingaa. Tassani takutinneqarpoq oqaluttuartup pissanganarsaarisarnera, eqqumiiginarsinnaasut ulluinnarni pisinnaanngitsut pisimasuutilerlugit. Apeqqusernartoqarpoq Knud Rasmussen oqaluttuaq allakkamiuk naalisaasimanersoq, qallunaanut atuartussanut kalaallit inooriaasiannut ilisimaqanngitsunut atuagassianngortileramiuk. Uani pineruara Manguaqqap (ataataq) qilalugarniarami qilalugaq pingasoriarluni puitikkamiuk. Manguaqqalli (erneq) qilalugarnerani qilalugaq ataasiaannarluni puitinneqarmat. Tamannartaa isornartoqarpoq, oqaluttuami Manguaqqat (ataatap ernerullu) iliuusai oqaluttuarineqarmata assigiimmik, Manguaqqap (ernerup) Qaammatip inuanut ajugaanera, tamassumalu kingorna pisut minillugit. Manguaqqap (ataatap) misigisimasai tamaasa ernerata Manguaqqap misigai, taamaattumillu oqaluttuami uteqqinneqartarlutik marloriarlutik. Tassani ersersinniarneqarpoq, aammattaaq oqaatsit atorneqartut paasiuminartuupput. Oqaluttuami Manguaqqap atia allanneqartarpoq “M.”, tamanna atuartuulluni isorinarpoq, misinnarlunilu oqaluttuaq allaqqissaarneqarsimasoq tuaviortumik qaapiaannakkamillu. Aamma sunniuppoq allattariarsornikkut oqaluttuamik pikkunarunnaatitsinermik,  kinaluunniit atuartoq ilimagaara tinguartinniarneranut akornusiunnissaa. Taanna isornartutut taareerakkut, sinnerani isumaqarpunga oqaatsit atorneqartut paasiuminartuusut. Oqaluttuap, allataangaluarluni, oqaatsikkut ingerlaartarsimanera erserpoq Manguaqqap (ernip) aanaavata springpels-mik sananera aataarsuup amii atorlugit, oqaaseqatigiit pingasuusunit marloriarluni allaatigineqarnera. Oqaluutinik atuinertaqarpianngilaq, taamaallaat Manguaraq, Qaammatip inuata qanoq ittuunera oqaluttuarineqanngilaq, erlaveersinioorli oqaatigineqarpoq “denne kæmpe”. Paasiuminaattut marlussuit nassaaraakka. Siulleq, ukiukkut Manguaraq (erneq) qilalugarpoq, Qaammatip inuata ajorsarfigereerlugu oqarfigaa ukiorpat 20 tikeraaqqullugu. Aappassaattut, Manguaqqap Qaammatip inuanut pulaartilluni, Qaammatip inuata natermi matuaraq ammarmagu Manguaqqap takuai inuit ammassisimasut. Ammassiviup naligisarpaa qaammat juni aallartinnerani. Manguaraq uterami aasarmanngooq kujammut angerlarput. Tamanna oqaluttuartup pikkunarsaarineranik tunngaveqarsinnaavoq. Ole Petersen-ip oqaluttuaa “quiasaarinertaqartutut” taaneqarsinnaavoq, takuneqarsinnaavoq Qaammatip Manguaraq erlaveertissimasoq oqaluukkamiuk eqqoriartillugu suup kialluunniit erlaviginerai, akeqqillugulu sianiinnerarlugu Manguaraq, taassumanningooruku erlavissui. HJ Rink – allataa oqaluttuat tallimat aallaavigalugit Allanit tamanit allaanerujussuuvoq. HJ Rink-ip oqaluttuat tallimat aallaavigisimasai akuliusimasut aamma nammineq ilanngussaqalaartarsimasoq malunnarpoq. Oqaluttuami HJ Rinkip oqaluttuat ilai tigulaariffigisarsimavai, oqaaseqatigiit, oqaluttuallu tulleriissaarneri akuliussortarsimallugit, namminerlu ilanngussisarsimalluni. HJ Rink-ip oqaluttuaata immikkoortiterneqarnera qalipaasersorneqarneralu, kiisalu oqaluttuat HJ Rinkip aallaavii, Bilag-tut tunuani takuneqarsinnaapput. Erseqqissassuara atuakkami “ “Eskimoiske eventyr og sagn 1”,  1982-mi saqqummerseqqinneqartumi allaqqasoq, HJ Rinkip oqaluttualiaata aallaavigingai oqaluttuat tallimat, uanili oqaluttuap ataatsip sukuiarnerani oqaluttuat pingasut aallavigisimagai, namminerlu ilaartuillattaasimalluni. Oqaluttuat marluk HJ Rinkip allatai tamarmik sukuiarneqaraluarpata oqaluttuat tallimat aallaavigineqartut malunnarpoq. Nammineq ilanngussisarsimanerani malunnarpoq kalaallit oqaluttuatoqaat allat aallerfigisarsimagai isumassarsiorfigalugillu. Assersuutigalugu Sassumap arnaa aamma Kaassassuk. Aamma malunnarpoq, erlaveersiniooq eqqartuleramiuk, oqaluttuat tallimat siornatigut taakkartoriikkakka aallerfiginagit oqaluttuat “Manguaqqamik” aallerfigisimagai. Soorunami oqaluttuani tallimani erlaveersiniooq pillugu allaqqasoqarpoq, kisianni toqqaannartumik allaqqasoqanngilaq erlaveersiniooq quiasaarisartoq qungujuttumillu erlaveersisartoq. Sammisaatineqartutut uani takutinniarneqarpoq Kanaap angakkussarnera. Tassami marloriarluni Kanak ilisimajunnaarpoq. Angakkussarneq ulorianaattuinnaanngilaq, toqusutut qasseeriarlutik misigisarput angakkunngorniat, soorlu tassa Kanaap aqqusaangasa ilagingai; inngerpalaaq inuilaarsuarmi tusaavaa, ilisimajunnaarluni toqusullu aqqutaatingoorluni. Tunngavingaara Knud Rasmussenip allataa angakkut pillugit. Aappaatigut angakkussarnera illua’tungilerneqarsinnaavoq, tassami angakkut allanit tamanit pissarsuunerusut kisimik Qaammatip inuanukartarmata imaluunniit Sassuma arnaanukartarmata. Rinkip nammineq ilanngussillattaasarsimanera takuneqarsinnaavoq, erserpoq ima allammat, naak oqaluttuani HJ Rink-ip aallaavigisaani taama allasimasoqanngikkaluartoq. Tassa Sassuma arnaanik oqaluttuat ilaanni arnap utoqqaap Sassuma arnaa illaaqqusoq illaarpaa. Uani HJ Rinkip ilanngussaa Sassumap arnaanut assingusorujuuvoq, tassami Manguaqqap Qaammatip inua anniartoq supungamiuk anniarunnaartillugu. Kaassassummik oqaluttuamiik aamma ilanngussivoq. Tassa Manguaraq Qaammatip inuata illuanut iserniarluni katammiik qaqisinnaanngittoq Qaammatip inuata ikiorpaa. Oqaluttuat tallimat assigiinngitsut oqaluttuamut “Manguaraq”-mut eqqaanartillugit, kisiannili eqqumeequteqartarmata paasiuminaallutillu HJ Rinkip ataatsimoortilersimagai, nammineq paasinninnini aallavigalugit. Pissanganarsaarineq HJ Rinkip atorpaattaaq, soorlu erlaveersiniooq ilisaritinneqarmat quilertanartutut eqaattupilussuartut eqqartorneqarmat.  Walter J. Ong-ip oqaluttuat qangaaniit ingerlaavarsimasunut misissueriaasia tunngavigalugu sukuiaaneq Esaiap oqaluttuaa oqaaseqatigiit takisuut atorneqarput. Tassunga ilisarnaataavoq oqaluttuaq oqittumik atuagassianngorlugu aaqqissorneqarsimasoq. Oqaluttuaani inuit ilisaritinnerani oqaluutit sakkungilluarneqarput, taakkartorneqartarami inuk pineqartoq qanoq pissuseqarnersoq, soorlu Manguaraq pillugu ima allassimasulik “Manguaraq var en meget stærk Mand. Der var ikke noget Fangstdyr saa farligt, at han ikke turde binde an med det og dræbe det.” (ersersitara,ABJ) Taama iliornikkut tusarnaartunut siumut oqaluttuartoq nalunaareerpoq kina oqaluttuami pingaarnertut inissisimanersoq, oqaluttuamilu arlaannit misilitassanik aninguissaqqaartoq. Oqaluttuami pisunik aalajangersimasunik uteqattaarisoqarpallaanngilaq, taamaallaat oqalunnerit uteqattaartinneqarput, soorlu Qaammatip inuata Manguaqqamut unammillernera, unamminerat erlaveersiniuullu oqasii. Pisunik uteqattaarisoqanngilaq. Qanga pisimanersoq sumilu pisimanersoq nassuiarneqanngilaq. Oqaluttuap isikkua allagarpalaartorujussuuvoq oqaluttuarpalaarnerminngaanniik, naak oqaluttuartorpalaartoqaraluarluni, oqaluttuap aallaqqaateqarnera, imaa, naggaserneqarneralu tassunga tunngavigaakka. Hendriup oqaluttuaani oqaaseqatigiit takisuujupput, inuttat oqaluutit atorluarneqarnerisigut ingerlannaq paasineqarsinnaapput oqaluttuami qanoq inissisimanerat. Uteqattaarinertaqanngilat, unammineq Qaamatip inuata Manguaqqallu akornanni pisoq eqqaassanngikkaanni, tassanimi oqaasigineqartut arlaleriarlutik oqaatigineqarput uumasup pisarisimasap suussusaa allanngortilaaginnartarlugu 24. Piffissaq sumiiffillu taakkartorneqanngillat. Oqaluttuap oqaluttuarpalaartuunera annikillisinneqarsimavoq, taamaattumillu tamaat isigalugu atuartussamut tulluussangaavoq. Atuartussamut tulluussangaanera ingerlaannaq takuneqarsiinnaavoq, oqaluttuaq aallaqqaasiuteqartutut naqqaniik aallartimmat, imaa kingusiinnaq tikinneqarluni, kiisalu naggasiuteqarluni. Ole Petersen-ip oqaluttuaa siullerniit allaaneruvoq. Oqaaseqatigiit takisuut atorneqarput. Inuttat tungaatigut oqaluutit atorneqanngillat, taamaattumillu atuartup nammineerluni atuarnermigut inuttat qanoq ittuuneranik sukuiaasariaqarpoq. Manguaraq (ataataq) nakuarsuartut pinerrarittutulluunniit eqqaaneqanngilaq. Oqaluttualli ingerlanerani Manguaraq (erneq) oqaluutit sakkungalugit oqaatigineqarpoq nunaqqatimini nakuunerpaasoq, tamannalu nalunarunnaartitsivoq oqaluttuap ingerlanerani Manguaraq (erneq) qanoq ingerlajumaarnissaanik, aninguisinnaanissaanillu nalunaaruteqarluni. Oqaluttuatoqaq allanngortinneqarsimasutut isikkoqarpoq, tassami sumiiffilerneqarsimagami, tassani oqaluttuartup sumiuunera ersersinneqarpoq, namminerlu inuunerminut qanilaartunngortissimavaa takorloorumarsarlugu tusarnaartiminut. Allanngortiterneqarsimaneranut takussutissap aappaa tassaapput ataarutit. Qanga kalaallit ataarutinik atugaqanngillat, tassuuna erserpoq piffissap ingerlatillugu oqaluttuaq allanngriartorsimasoq oqaluttuartup qanga oqaluttuarineraa apeqqutaalluni. Piffissaq allaatillugu oqaluttuartup piffissaminut tulluussaarisimanera erserami, taamaattumillu oqaluttuami pisut oqaluttartutp piffissaanut tulluukkunnaarsimasut peerneqartarlutik taarserneqarlutilluunniit oqaluttuartup piffissaanut tulluussakkanik. Oqaluttuami pisut tulleriiaarneri allannguuteqalaarput, pissutaasinnaasut ilimanaateqartut marluupput, tassa Ole Petersen tusarnaartuminut pissanganarsaarisimassasoq. Uani eqqarsaatigaara, Manguaqqap erlaveersiniooq takummagu aattaat eqqaaneqarmat Qaammatip inuanik Manguaraq erlaveersiniuumut sissueqquneqarsimasoq. Tamanna Esaiap Hendriullu oqaluttuaani Qaammatip inuata qaammammut tikitsigatik Manguaraq mianersoqqusarpaa. Pissutaasinnaasup aappaa tassaavoq Olep oqaluttuami pisut tulluussarsimagai, oqaluttuami oqaluttuaq naaqqaarlugu tullianut ingerlaqqittarneq atorsimassangaa. HJ Rinkip oqaluttuaa allanit aamma allaaneruvoq. Oqaaseqatigiit takisuut oqaluttuarpaluttut atorneqarput, soorlu “Alt som han vandrede, hørte han nogle, som sang Tryllesange, og da han nærmede sig dem og saae sig om, mærkede han, at han hævedes fra Jorden og fulgte de Afdødes Vei.” (ersersitakka,ABJ). Oqaluutit oqaluttuami atorneqanngillat, atuartoq nammineerluni inuttat qanoq inissisimaneri sukuiartariaqarpai. Uteqataarinertaqanngilaq, taamaallaat Qaammatip inuata nassuiaataa, kingusiinnakkut uteqqinneqarpoq, pisut oqaluttuami allanngoreerneranni. Siuliani allareernittuut HJ Rinkip oqaluttuaq nammineerluni ilallattaasarsimavaa, uani pineruara Sassumap Arnaaniit tigulaariffeqarsimanera. Piffissaq sumiiffillu taakkartorneqanngillat. 
Oqaluttuani tamani pineqartut 
Erlaveersiniooq 
Oqaluttuani tamani ilanngunneqarpoq erlaveersiniooq. Erlaveersiniooq oqaluttuani arnaatinneqarpoq, ilaatigut suiaassuseqanngitsumik angisuutullu aamma taaneqarpoq 26, oqaluttuarineqarlunilu uppatimigut ataneqarani, kanajoq nalikkaami saavaniitikkaa, illarsaaraluni qitilluni tivasartoq kiisalu nerisassaminik qinusartutut ilisaritinneqarpoq. Angisuutit saqqummiunneqarpoq Eqqarsaatiginarpoq erlaveersiniooq qanoq oqaluttuani isumaqartinneqarsimanersoq. Tassaasinnaavoq isumaqartinneqartoq, inatsisit inuunermi eqqissisimatitsisut 27 unioqqutinneqannginnissaat, taamaattoqanngippammi suna tamarmi sequmittussaammat 28. Esaiap, Hendriup Olellu oqaluttuaani Manguaraq tamatigut sissueqquneqarlunilu mianersoqqussummik oqaluuffigineqartarpoq, oqaluutsinninili soqutiginagu eqqarsaatini, pisaqarluarnissaq, kisiat orniginartinnerullugu. Taamaattumik tamanna tunuliaqutaralugu oqarsinnaavunga erlaveersiniooq ilisarnaataasoq piniapiluppallaarnerup kingunerisinnaasaa. Manguaraq piniapiluttutut oqaatigineqarsinnaavoq, pissutigalugu qilalukkat tikikkaangamigit asuli anginersiuinnarluni pisarnera, qilalugarlu Qaammatip piniagaa piniarlugu, kiisa seqineq tarrikkiartulersartoq. Tassa soorlu allareeringa seqineq nillertikkiartulerluni taartikkiartuleraangamilu inuit ajortut tungaannut ingerlalersartoq. Piniapiluppallaaraanni kingunerisinnaavaa nammineq piniarneqarneq. Tassami qungujoqqusaanngilarluunniit Manguaraq, qungujukkaluarunimi toqusussaavoq erlaveerneqarlunilu. Soorlu tassa inuit piniaraangamik pisamik naarmiui nerisaraat, assigaa erlaveersiniuumik nerineqarluni. Aappaattut erlaveersiniooq allatut aamma isumaqartinneqarsinnaavoq, tassa arnat angutinut “naalaannartussaasutut” nalilerneqartarput, naak uimik pisaat suliarisaraluarlugit, atisassiuullugit, meeqqat annerusumik paaralugit uimi aallaqqanerani. Qaammatip inuata najaata 29 tamanna unioqqutissimagaa oqaluttuami Esaiap oqaluttuaani erserpoq.  Oqaluttuani allani qaminngaartarneq sammineqanngikkaluartoq, arnaq pinnersoq eqqartorneqaannarpoq tunua qarsornerinnaasoq. Tassani ersersinneqarpoq erlaveersiniuup taanna arnaq pinnersoq, Qaammatip inuata “kiffaa” erlaveersimagaa. Taamaattumillu inuunermi inatsisit unioqqutissimagai. Tassuunakkut erserpoq erlaveersiniooq assigiinngitsunik marlunnit isumaqartinneqarsinnaasoq aammattaaq qanga kalaallit inooriaatsiniminnik ingerlatseriaasaanni inatsisit, inuunermi ersinngitsut assigiinngitsut oqaluttuanngorlugit saqqummiunneqartarsimanerat. 
Aput 
Oqaluttuani tamani ilanngunneqarportaaq Qaammatip inuata nuna apisikkaa. Tassani uppernarsarneqaannarpoq qanga kalaallit sooq nittaattarnera apisarneralu akissutissaqartinniarlugu tunngavissaqartinniarlugulu oqaluttuarisarsimagaat taama. Soorlu takutitassianngorlugu HJ Rink-ip “Eskimoiske eventyr og sagn med supplement”-mi quppernerni kingullerni allassimasaa “Oversigt over Sagnene efter deres indhold” allaqqavoq oqaluttuaq “qilammiut” pillugit oqaluttuaasoq. 
Angerlarsimaneq – angalaneq – angerlarneq 
Oqaluttuani arlalinni kalaallit oqaluttuaataanni periuseq “angerlasimaneq-angalaneq-angerlarneq” atorneqartorujussuuvoq. Manguaqqamissaaq tamanna atorneqarpoq. Manguaraq ajorani angerlarpoq Qaammatip inuani pulaareerluni, naak aqqutaa misilitassaqartaraluaqisoq. Assersuutitut, itisilinngikkaluarlugit, taaneqarsinnaapputtaaq oqaluttuaq Sassuma arnaanik, Kaassassummik. 
Naggasiut 
Oqaluttuat assigiinngitsut sisamat aallaavimminni assigiikkaluarlutik sukuiarlugit malunnarpoq kalaallit qanga oqaluttuartarnermikkut pikkoriffeqarsimasut. Ulluinnarni inuunermi inatsisit assigiinngitsut upperisartillu eqqarsaatigalugit, soorlu tassa erlaveersiniooq pillugu sammisanni ersersinneqartut. Oqaluttuat assigiinnginnerannut pissutaaginnarpoq sumiiffimmiik sumiiffimmut, piffissamiillu piffissamut allanngorartuusut, soorlu HJ Rinkip Knud Rasmussenillu katersaanni takuneqarsinnaasoq. HJ Rink Knud Rasmussen-illu oqaluttuat allareernikuungaluarlugit allaqqittaraat, oqaluttuartoq alla oqaluttuartillugu. HJ Rinkip Knud Rasmussennillu katerseriaasii eqqarsaatigalugit malunnarpoq, tamarmik immikkut oqaluttuat atuaruminartunngortittarsimagaat, taamaattumillu oqaluttuap oqaluttuarpalaartuunera isumaarutsillugulusooq ilisittarlugu, naak tamarmik immikkut, Walter J. Ong-ip oqaluttuanik qangaaniik ingerlaavarsimasunik misissueriaatsimi najoqqutaliai malikkaanni, oqaluttuat ingerlaavarsimasut ilisarnaataannik ilanngussaqartaraluarlutik, allaganngortitsinerminni atuartussamut tulluussaarinerminni oqaluttuap qangatut ingerlaavarsimanerat allanngorartarnerallu, piffissamiit piffissamut sumiiffimmiillu sumiiffimmut unitsittutut issimagaat. 
Bilag-liste Handlingsblok oqaluttuat asiigiinngitsut sisamat. Qalipaasersuinermi oqaluttuat aallaavigineqartut. Qalipaasersuineq, HJ Rink-ip oqaluttuat katitigaasa takusassiarineret. Qalipaatit qanoq atorneqarneri: Seqiniusaaq: Peder Kragh-ip katersaaneersoq “Kanak’s månerejse”. Qorsorpaluttoq: Peder Krgh-ip katersaaneersoq “kvinden hos Qaumatip inua”. Aappalunngusersoq (orange): Amos Daniel “Aularsak kom til månen”. Tungujortoq: Albrecht Beck “oqalugtuaq Atdluûnguaq” (sic!) Aappaluttoq: HJ Rinkip nammineq ilassutai. 
Najoqqutat allattorsimaffiat Ong, Walter J. Orality and Literacy, The New Accent Series, CPI Antony Rowe,2002 Rasmussen, Knud Myter og sagn fra Grønland 1-3, bind I, Nordiske landes bogforlag,1978 Rasmussen, Knud Myter og sagn fra Grønland 1-3, bind II, Nordiske landes bogforlag,1979 Rink, HJ Eskimoiske eventyr og sagn 1, Nørhaven Bogtrykkeri a/s,1982 Rink, HJ Eskimoiske eventyr og sagn 2, Nørhaven Bogtrykkeri a/s,1982 Rink, HJ Nalunaerut,1858 Sonnes database, Petersen Ole, Manguaraq Thisted, Kirsten, Som perler på en snor, 1993 
1. Indholdsfortegnelse 
1 Aallaqqaasiut	1 
1.1 Suliassiissutip ilisaritinnera	2 
2 Misissuinermi periuseq - Paasissutissanik katersineq	2 
3 Paasissutissat atuagarsornermut tunngasut pillugit	2 
3.1 Aspekt – nalinginnaasumik oqaasilerinerup iluani	3 
3.1.1 Oqaluutit allanngujuitsumik isumalimmik imallit	5 3.2 Kalaallisut oqaatsini oqaluutit sannaat	6 3.3 Kalaallisut oqaatsini aspektip atugaanera	8 3.3.1 Kalaallisut oqaatsini pisut oqaluutip nalunaagai allanngujuitsumik isumalimmik imallit	9 4 Misissuinerit	10 4.1 Oqaluutit nagguii naammassiffeqartuttut isikkullit allanngujuitsunngorsinnaappat?	10 4.2 Uiguutit nagguii naammassisutut isikkullit allanngujuitsunngorsinnaappat?	11 4.3 Oqaluutit nagguii arlaannik sunermik imallit allannguijuitsunngorsinnaappat?	16 4.4 Oqaluutit nagguii ataasiarlutik pisartunik isumallit allanngujuitsunngorsinnaappat?	16 4.5 Oqaluutit nagguii allanngujuitsuusut uiguutinik allanngujuitsunngortitsisartunik ilaqqineqarsinnaappat?	17 5 Misissukkanik nalilersuineq	17 6 Litteraturliste:	18 7 Ilanngussat	18 
1 Aallaqqaasiut Immikkoortut pingaarnerit oqaasilerinermut tunngasut oqaluutinut pigitinneqartartut assigiinngitsut arlaqarput (grammatiske kategorier for verber), ilisimaneqarnernullu ilaatigut makku ilaapput: tempus - piffissamut oqarfimmut naleqqiullugu pisup piffissaata qanoq ittuuneranik ersersitsissut, modus – oqaluutaassut, person - kinaassusersiutinut tunngasoq numerus - pineqartut qassiunerinut tunngasoq, imalt. qassiussusersiut, il.il. 
Immikkoortut taakku saniatigut kalaallisut oqaatsitsinni ilisarsaanngitsoq, oqaatsillu ilaanni ersarinnerusumik atorneqartartoq, uffa oqaatsini tamani atuukkaluartoq, tassaavoq aspektimik taaneqartartoq, pisup oqaluutip nalunaagaata (verbalhandlingen/begivenheden) pissusaanut piffissamillu qanoq atuineranik tunngassuteqartoq. Bernard Comrie atuakkiamini ´Aspect´ 1976-imeersumi ima nassuiaasersimasaa: 
Tassagooq; pisunut oqaluutit nalunaagaannut pulasutut illuni piffissamik nukimmilluunniit atuisoqarnera /atuisoqannginnera pisunut allanut sanilliullugu nalunaarniartarlugu, oqalunnermili piffissamut attuumassuteqarani. (Trondhjem, 2008, 28) Allatut oqaatigalugu, aspektip nalunaartarpaa pisoq oqaluutip nalunaagaa allanngujuitsutut, naammassiffeqartutut, naammassisutut, ingerlaavartutut, ataasiaannaq pisutut, uteqattaartutut, allatulluunniit isigineqassanersoq. 
Oqaatsini aspekt assigiinngitsutigut malunniuttarpoq. Siullermik ersittumik, morfemit (oqaatsit sannaat minnerpaat immikkut isumallit) atorlugit (Hagedorn, 1987, 1), soorlu derivationit (uiguutit) fleksionillu (oqaatsit naaneri) atorlugit, imaluunniit perifrase, tassa oqaatiginiakkat allanngortillugit aspekt ersersinniarneqartarluni. (Comrie, 1976, 3)(Bybee, 1985, 30-31)(Trondhjem, 2008, 28) Taakku saniatigut ersinngitsumik, oqaluutinut tamanut immikkoortitsissutaasinnaasunik isummaminnut tunngasuteqartunik pissuseqarput ((semantiske egenskaber/inhærente temporale (egenskaber) (Hagedorn, 1987, 1). Pissutsit tamakku oqaluutip nagguiani isumaviata ((verbalstammens (betydning) saniatigut piffissap qanoq atorneqarneranut tunngasutut nassuiarusuppakka, taallugit oqaluutit nagguiini isumaqqaatit (verbernes inhærente aspektuelle betydninger = leksikalske aspekter = aktionsart) (Comrie, 1976, 7). Aspektit tungaasigut soqutigisakka pisut oqaluutip nalunaagaanut allanngujuitsunut tunngassuteqarput (tilstandsverber). Taamaattumik allaaserisami uani sammissallugit aalajangersimavakka kalaallisut uiguutit ataasiakkaat oqaluutit nagguiinik assigiinngitsunik pissuseqartunik allanngujuitsunngortitsisartut. 
Uiguutillu pineqartut makkuupput: ´qqa´, ´nga´, aamma ´(u)ma´, Karen Hagedornip Eskimologimi Hovedfagsspecialeliamini, ´Aspekt i Vestgrønlandsk´ 1987-imeersumit uiguutit statisk aspektimik (allanngujuitsumik isumalittut) allaaserisai. Aammalu ´sima´, Naja Trondhjemip Eskimologimi Ph.dafhandlingiliamini ´Markering af tid i grønlandsk sprog med særlig fokus på fortid´ 2008-meersumi, uiguutitut aspektimik ilaqartutut allaaserisaa, uiguullu isumaqqaatitut perfektiv (ilivitsumik isiginninneq) aammalu tilstand (allanngujuitsoq) aspektitut imaralugit. (Trondhjem, 2008, 88) 
Uiguutit sammissallugit aalajangiussakka sisamaapput, taakkulu uiguutit oqaluutinut qanoq ittumik pissusilinnut imaluunniit oqaluutinut qanoq ittumik isumaqqaateqartunut atatilerneqarsinnaanersut misissorneqassapput, taamaalilluni aamma uiguutit ataasiakkaat pineqartut qanoq atorluarneqartigisinnaanerat  (produktivitet) paasineqassammat. Ilisimalluinnarpara Karen Hagedornip uiguutit ilaai allaaseriniakkakka allaaserereersimammagit, isummat aspektinut tunngasut eqqarsaatigalugit, uiguutit ataasiakkaat qanoq atorluarneqarsinnaatiginerat eqqarsaatigalugit aammalu uiguutit sorliit oqaluutinut sorlernut atassuserneqarsinnaanersut allaaserisimallugit. Taamaattumik allaaserisakka Karen Hagedornip allaaserisaanut assingusinnaapput apeqqutaalluni misissukkama qanoq inerneqarumaarnissai. Aammalu ilisimalluinnarpara misissugassakka Naja Trondhjemip ph.d. afhandlingiliamini allaaserisaminut ilanngussimammagit. Allaaserisamali qularnanngitsumik Karen Hagedornip Naja Trondhjemillu allaaserisaanit allaassutigissavaa misissugassakka imaqarmata oqaluutit nagguii assigiinngitsut allanngujuitsumik isumaqalersimatillutik immikkoortunut assigiinngitsunut immikkoortiterneqarsinnaanersut misissorniarakkit, tassalu allaaserisassama taakkunannga allaassutissaat. Sammisassat taakku aallaavigalugit allaaserisassama suliassartaa imaattumik imaqassaaq: 
1.1 Suliassiissutip ilisaritinnera 1. Oqaluutit nagguii sorliit imaluunniit qanoq ittumik imallit imaluunniit isumaqqaatillit, uiguutinik allanngujuitsunngortitsisunik ukuninnga ´qqa´, ´nga´, ´(u)ma´, aamma ´sima´ ajornaquteqanngitsumik ippinnanngitsumillu ilaneqarsinnaappat? 2. Oqaluutit assigiinngitsut allanngujuitsunngorsimasut immikkoortiterneqarsinnaappat? 3. Immikkoortiterneqarsinnaappata suut immikkoortiterinermi tunngaviuppat? 
2 Misissuinermi periuseq - Paasissutissanik katersineq 
Misissuineq paasissutissanik pingaarnernik, tassalu nammineq misissukkanik tunngaveqarluni suliaavoq paasissutissat atuagarsornermut tunngasut tunuliaqutaralugit. Paasissutissat pingaarnerit takussutissiami nr. 1-mi takuneqarsinnaapput. Paasissutissat atuagarsornermut tunngasut immikkoortumi ´Paasissutissat atuagarsornermut tunngasut´-ni allaaserineqarput. Paasissutissat pingaarnerit nammineq misissukkat oqaluutit nagguiinik (227-it missaaniittunik) imaqarput. Oqaluutit nagguii pineqartut isumaviisa ((verbalstammernes (betydninger) qallunaatut nutsernerat ilanngunneqarpoq, kingornatigullu oqaluutip nagguiani isumaqqaatit ((verbernes inhærent aspektuelle (betydninger) ilanngunneqarlutik aspektinullu assigiinngitsunut immikkoortiterneqarlutik. 
Uanga imminut paasissutissiisutut (informant) atorlunga misissuineq ingerlappara, inunnik toqqaannartumik apersuineq apeqqutinilluuniit pappialanngortitanik apersuinermik tunngaveqarnanga, isumaqarama kalaallisut oqaatsit ilitsoqqussaralugit atugarinerat naammattoq. Taamaalillunga uiguutit suut oqaluutillu nagguii suut imminnut ataqatigiissinnaanerat tunngavilimmik nalilersorsinnaagakkit isornartorsiorsinnaallugillu. 
3 Paasissutissat atuagarsornermut tunngasut pillugit Paasissutissat aspektimut tunngasut teoretikerit assigiinngitsut allaaserinikuusaat immikkoortumi ´Paasissutissat atuagarsornermut tunngasut´-mi sammineqassapput. Teoretikerip Bernard Comriep nalinginnaasumik aspekt pillugu atuakkiamini ‘Aspect’-imi allaaserisai pingaarnertut tunuliaqutaralugit, saniatigut Karen Hagedornip 1987-imi ph.d afhandlingiliamini ‘Aspekt i Vestgrønlandsk’-imi allaaserisai, aammalu Naja Trondhjemip ph.d. afhandlingiliamini ‘Markering af tid i grønlandsk sprog med særlig fokus på fortid’-imi allaaserisai tunngavigalugit. Aammalu William Croftip allaaserisai aspektimut tunngasut assigiinngitsut marluk oqaluutit allanngujuitsutut isumalimmik imallit immikkoortiternissaanut pingaarnertut najoqqutaralugit tunngaviginiarlugit. Ilanngullugit kalaallisut ordbogit assigiinngitsut misissuininni tunngavittut atorpakka. 
3.1 Aspekt – nalinginnaasumik oqaasilerinerup iluani Aspekt ilaanneeriarluni tempusimut paarlaanneqartarpoq, immikkoortut assigiinngitsut taakku marluk piffissamut tunngassuteqarneri pissutigalugu. Taamaattumik erseqqissaatigissavara aspekt tassaammat, oqaluummi pisup nalunaarneqartup iluanut ´pulalluni´ isiginniffik, tassunga inissilluni aspekt ´takuneqarsinnaasoq´, taavalu tempusip aspektimit allaanerussutigalugu oqaluutip aninneqarnerani piffissap qanoq ittuunera pineqartarmat. Tassa aspektip tempusillu assigiinngissutigaat aspekt pisup sivisussusaanut tunnganerusumik nalunaaruteqartarami (situationinternal time) tempusili piffissamut tunngatillugu qaqugukkut pisup pineranut tunngatinneqartarluni (situationexternal time) (Comrie, 1976, 5). Bernard Comriep tempus pillugu ima nassuiaateqarpoq: (“Tense relates the time of the situation referred to to some other time, usually to the moment of speaking” Comrie, 1976, 1-2. 
Iluamik immikkoortissinnaajumallugu tempus aspektimit Comriep tempus pillugu nassuiaatai imaattut ilannguppakka:  (“The commonest tenses found in languages – though not all languages distinguish these three tenses, or indeed distinguish tense at all – are present3, past4, and future5 (...) Since tense locates the time of a situation relative to the situation of the utterance, we may describe tense as deictic.” (Comrie, 1976, 2) 
Oqaluutini pisut nalunaagaasa piffissaat oqarfiup piffissaanut naleqqiunneqartarnerat pissutigalugu piffissamik naleqqiussisinnaanerit assigiinngitsut marluupput. Siullermik, piffissaq naleqqiunneqarsinnaavoq oqaaseqatigiinni oqaluutip pingaarnerup pisuata nalunaagaa piffissamut oqarfimmut naleqqiullugu (absolut tid reference), pisoq pereersuunersoq, maannakkut pisuunersoq imaluunniit siunissami pisussaanersoq apeqqutaatinnagit (Comrie, 1976, 2), assersuutigalugu oqaaseqatigiinnik makkuninnga atuinerni: 
1. “arsaq isimmippara” (-------X1-0------- >) 2. “ippassaq siallerpoq” (--X1------0------ >) 0 = oqarfiup piffissaa, X1= oqaluutip pingaarnerup nalunaagaani pisup piffissaa. 
Oqaaseqatigiinnik assersuutini 1 aamma 2-mi, piffissaq naleqqiunneqarpoq oqaaseqatigiinni oqaluutit pingaarnerit (“isimmippara” aamma “siallerpoq”) pisuisa nalunaagai oqarfiup piffissaannut naleqqiullugit. 
Aappaattut, piffissaq naleqqiunneqarsinnaalluni oqaaseqatigiinni oqaluutip pingaarnerup pisuata nalunaagaa pisumut allamut, tassa oqarfiup piffissaata ungataaniittumut, oqaaseqatigiinni oqaluutip minnerup pisuata nalunaagaata piffissaanut, naleqqiunneqarsinnaalluni (relativ tid reference) (Comrie, 1976, 2), pisoq pereersuunersoq, maannakkut pisuunersoq imaluunniit siunissami pisussaanersoq apeqqutaatinnagit, assersuutigalugu oqaaseqatigiinnik makuninnga atuinerni: 
3. “puisimik tikiussimmat pilappunga” (----X2, X1-----------0------- >) 4. “puisimik tikiussippat pilassaanga”  (-----------0----X2, X1------- >) 0 = oqarfiup piffissaa, X1 = oqaluutip pingaarnerup nalunaagaani pisup piffissaa, X2 = oqaluutip minnerup nalunaagaani pisup piffissaa. 
Oqaaseqatigiinnik assersuutini 3 aamma 4-mi, piffissaq naleqqiunneqarpoq oqaaseqatigiinni oqaluutip pingaarnerup pisuata nalunaagaa pisumut allamut, tassalu oqaaseqatigiinni oqaluutip minnerup pisuata nalunaagaa piffissamut, tassalu oqarfiup piffissaata ungataaniittumut, naleqqiunneqarluni. 
Aspektip tempusimit allaanerussutigilluinnarpaa, aspekt piffissamik naleqqiussinermik tunngaveqannginnami, kisiannili oqaluummi pisup nalunaarneqartup iluanut isertutut illuni piffissamik qanoq atuinera ´qimerloorneqartarluni/isiginnaarneqartarluni´. (Comrie, 1976, 5) 
Oqaluutit nagguiisa isumaqqaatai ‘uuttuutit’ assigiinngitsut pingasut najoqqutaralugit aalajangerneqartarput, tamatumalu kingorna pisut aspektinut assigiinngitsunut immikkoortinneqartarlutik. Uuttuutit assigiinngitsut pingasut ukuupput: 1. uuttuut dynamisk/statisk - [+/- statisk]: nukimmik atuinera allanngujuitsuuneraluunniit apeqqutaatillugu. a. [- statisk] oqaluummi pisup nalunaagaa nukimmik atuinermik imaqarpat dynamiskiusarluni, b. [+ statisk] oqaluummili pisup nalunaagaa allanngujuitsuuppat statiskiusarluni. 2. uuttuut durativitet - [+/- punktuel] imalt. [+/- dynamisk]: piffissamik ingerlaavartumik atuinera atuinnginneraluunniit apeqqutaatillugu. a. [- punktuel] imalt. [+ dynamisk] oqaluummi pisup nalunaakkap piffissaa ingerlaannartutut isikkoqarpat durativiusarluni, b. [+ punktuel] imalt. [- dynamisk] oqaluummi pisup nalunaagaa piffissami aalajangersimasumi pisuuppat, iluani ingerlaarneqarani, punktueliusarluni (Comrie, 1976, 41-51) 3. Uuttuut telicitet - [+/- telisk]: killilimmik killeqanngitsumilluunniit atuinera apeqqutaatillugu. a. [+ telisk] oqaluummi pisup nalunaagaata piffissaa killeqarpat teliskiusarluni, b. [- telisk] oqaluummi pisup nalunaagaata piffissaa killeqanngippat ateliskiusarluni. (Comrie, 1976, 41-51) 
Immikkoortitsissutit qulaani pineqartut tunngavigalugit Comrie pisunut assigiinngitsunut pingasunut ima immikkoortitsivoq: 
Taakkuli aamma immikkoortitsissutit tunngavigalugit Croft ima pisunut assigiingitsunut sisamanut immikkoortitsivoq, taakkulu misissugassanni najoqqutariniarlugit aalajangiussimavakka: 1. Tilstand, oqaluummi pisup nalunaagaa allanngujuitsumik imalik, 2. Aktivitet, oqaluummi pisup nalunaagaa arlaannik sunermik imalik, 3. Accomplishment, oqaluummi pisup nalunaagaa sunermik imalik ersarissumik naammassiffeqartoq, 4. Achievement, oqaluummi pisup nalunaagaa angusaqarnermik imalik. (Croft, 2010, 1-6) Itinerusumik nassuialaarlugit: Siullertut, oqaluummi pisut nalunaarneqartarput allanngujuitsutut imaluunniit nukimmik atuisutut isigineqassanersut apeqqutaatillugu, taakkunani isiginiarneqartarluni oqaluummi pisup nalunaagaa arlaannik allannguinermik (dynamisk) imaluunniiit allanngortoqannginnermik imaqarnersoq (statisk). Aappaattut, oqaluummi pisup nalunaagaa piffissami aalajangersimasumi pisuunersoq (punktuel), imaluunniit piffissamik ingerlaannartumik atuisuunersoq (durativ) aalajangerniarlugu apeqqutaasarpoq, oqaluummi pisup nalunaagaa arlaannik sunermik imaqartup (dynamisk) piffissaa ingerlaartuusoq killilimmik atuisuunersoq  (achievement) imaluunniit piffissamik aalajangersimasumi pisuunersoq (achievement). Pingajuattut, oqaluummi pisup nalunaagaa piffissami aalajangersimasumi pinersoq imaluunniit oqaluummi pisup nalunaagaa piffissamik ingerlaannartumik atuisuunersoq aalajangerniarlugu, oqaluummi pisup nalunaagaa allannguinermik imaqartoq (dynamisk) piffissamik killilimmik atuippat oqaluutit sunermik imaqartut ersarissumik naammassiffeqartunut (accomplishment) inissinneqartarlutik imaluunniit oqaluummi pisup nalunaagaa allannguinermik imaqartoq killeqartorlu angusaqarnermut tunnganersoq (achievement) nalunnaarneqartarluni. Oqaluummi pisoq nalunaagaq allanngujuitsuuppat, imaluunniit oqaluummi pisoq nalunaagaq arlaannik sunermik imaqarpat, pisunut nalunnaakkanut aalajangersimasumik pisartunut immikkoortiterinermi uuttuut [-punktuel] pisariaqarneq ajorpoq, piffissamik annertuumik atuisarneri pissutigalugu. (Comrie, 1976, 41-51) (Croft, 2010, 1-6) 
3.1.1 Oqaluutit allanngujuitsumik isumalimmik imallit Oqaluut allanngujuitsuusoq allanngornavianngilaq arlaannik nukimmik allanngortitsisumik pisoqanngippat. Oqaluutit nukimmik atuisunik imallit allanngujuitsunngortitsisinnaapput taamatuttaarlu allanngujuitsuujunnaarsitsisinnaallutik. (Comrie, 1976, 49-50) 
3.1.1.1 Oqaluutit allanngujuitsumik isumalimmik imallit immikkoortinneqarneri 
Oqaluutit allanngujuitsunik isumalinnik imallit William Croft malillugu assigiinngitsut pingasuupput, tassalu transitory states (allanngujuitsuugallartut), permanent states (allanngujuitsuujuaannartut) aammalu point states (piffimmi aalajangersimasumi allanngujuitsuusut). Allanngujuitsuujuaannaartut assigiinngitsunut marlunnut immikkoorteqqippai, tassalu acquired permanent states (allanngujuitsuujuaannarneq anguneqarsimasoq) aammalu inherent permanent states {allanngujuitsuviit). (Croft, 2009, 7) 
Ataanilu takussutissiami assigiinngitsut taakku sisamat takuneqarsinnaapput: 
(Croft, 2009, 7) Oqaluutit allanngujuitsuugallartutut isumallit allanngujuitsuujuaannanngillat, tassa piffissami killilimmi allanngujuitsuusarlutik imaaliallaannarlu allanngujuitsuunerat unitsinneqarsinnaalluni imaluunniit allanngujuitsumik allamik pilersitsisoqarsinnaalluni. Soorlu takussutissiami assersuutitut takuneqarsinnaasoq: (matu ammavoq). Matu imaaliallaannaq ammanera unitsinneqarsinnaavoq, tassa matu matugaanni. Tamanna kalaallisut oqaatitsinni pisinnaavoq oqaatsit imalt. oqaatsit sannaat unititsinermik pissuseqartut atorlugit (terminative). Assersuutigalugu uiguutit unitsitsinermik isumaqartut atorlugit (‘junnaar’ ? ‘ammajunnaarpoq’), imalt. oqaluutit allanngujuitsup pineqartup akerlianik isumallit atorlugit. Kisiannili taakku oqaluutit naammasisutut isikkoqartariaqarput (achievement), assersuutigalugu ‘matuvoq’. Oqaluutip naammassisutut isikkullip pereerneratigut allanngujuissuseq alla pilersinnaavoq, soorlu ‘matu matoqqavoq’. (Croft, 2009, 8) 
Oqaluutit allanngujuitsuujuaannaartunik isumallit piffissap sinnerani allanngujuitsuusarput, taamaattorli allanngujuissuseq pilersimasuusinnaalluni, tassa anguneqarsimasuusinnaalluni (acquired permanent states) imaluunniit allanngujuissuseq pileqqaarnermiit allanngujuitsuujuannarsimasinnaalluni (inherent permanent states) allanngortinneqarsinnaanngitsoq. Allanngujuitsuusut taakku marluk allanngujuissuseq pineqartoq piunertik tamaat attattussaallugu. Allanngujuitsuujuaannarnerup anguneqarsimanera takussutissiami assersuuteqartinneqarpoq ima: The window is shattered (igalaaq aserorpoq). Nalunngilarput igalaaq sequminneqartilluni igalaamineeqqat amerlasuut pilersittarai, qanorluunniillu katersorlugit katiteraluarutsigit igalaaq aserorsimajuaannartussaalluni. Taamaalillunilu allanngujuissuseq, tassa aserorsimaneq igalaap qaqugumulluunniit attattussaallugu katiterneqaraluaruniluunniit. Allalli aserorsimagaluarlutik iluarsineqarsinnaapput aserorsimagaluarneralu malunnarunnaavissinnaalluni, taamaattumillu aserorsimaneq allanngujuitsuujuaannarani aamma allanngujuitsuugallarsinnaalluni, tassa piffissami killilimmi. Aserorsimaneq aserujuitsuugallarnersoq aserujuitsuujuaannarnersorluunniit aalajangissagaanni oqaaseqatigiinni qanoq ittuni inissisimanera apeqqutaasarpoq. (Croft, 2009, 8) 
Allanngujuitsuujuaannartut aappaat, tassa allanngujuitsuiusut (inherent permanent states) tassaapput suup pineqartup pissusii, ilisarnaatai allalluunniit allanngortinneqarsinnaanngitsut. Takussutissiami assersuutigineqarpoq: (franskiuvoq). Tamanna allanngujuissuseq pileqqaarnermit attassaavoq allanngortinneqarsinnaanngitsoq, pineqartorlu inuunini naallugu franskiujuassaaq aammalu toqoreeraluaruniluunniit eqqartorneqartilluni suli franskiusutut taaneqartarumaarluni. Taamaattumik allanngujuitsuviit allanngortinneqarsinnaanngillat arlaannik tupinnarluinnartumik pisoqartinnagu. (Croft, 2009, 8) 
Allanngujuitsut pissusaat kingulleq eqqaasassara tassaavoq piffissami aalajangersimasumi allanngujuitsuusut (point states. Taakku allanngujuitsuugallartunut eqqaanarsinnaapput allaassutigaluguli killissaat aalajangersimasuusarami oqaseqatigiinni qanoq ittuni inissisimanerat apeqqutaalluni, illuatungaanilli allanngujuitsuugallartut qaqugu allanngujuitsuunerat allanngussanersoq takujuminaattarluni, avataaninngaaniit arlaannik pisoqartariaqarluni allanngujuitsuugallarnerat allanngussappat. Piffissami aalajangersimasumi allanngujuitsuusut pissusaanni ersereertarpoq qanoq sivisutigisumik/sivikitsigisumik allanngujuitsuussanersut. Takussutissiami assersuutigineqarpoq: (seqineq qutsinnerpaaffissaminiippoq). Seqernup qutsinnerpaaffissaminiinnerata sivisussusaa takorloorsinnaavarput avataaniillu arlaannik pisoqartariaqanngilaq qutsinnerpaaffissaminiikkunnaarnissaminut seqernulli nammineerluni tamanna isumagissallugu. Allanngujuitsuugallartulli tassa avataaninngaaniit pisoqarnissaa utaqqissavaat, tamannalu qaqugukkut pinissaa takorlooruminaalluni. (Croft, 2009, 8) 
3.2 Kalaallisut oqaatsini oqaluutit sannaat 
Kalaallisut oqaatsini oqaatsit ataasiakkaat sannai morfeminik, tassa oqaatsit sannaanik minnerpaanik immikkut isumalinnik, malittarisassanik aalajangersimasunik malitaqarluni katitigaasarneri pissutigalugu kalaallisut oqaatsit polysyntetiskiusutut taaneqartarput. Morfemit assigiinngitsuupput kalaallisullu oqaatsini nalinginnaasumik ukuusinnaallutik imalt. uku iluaniissinnaallutik; (præfiks (siulleqqiut), sorlak (rod) / nagguiit (stamme), uiguut (derivation), fleksionit (naanerit uku imaralugit: modus/kasus, person aamma numerus), enklitiskillu (uiguutit annerit). (Trondhjem, 2008, 24) 
Oqaluutit pinngitsooratik minnerpaamik nagguimmik fleksioninillu imaqartussaapput. Nagguik oqaatsip tunngaviusumik isumaanik imaqartarpoq, fleksionilu nagguiup isumaani nalunaarneqartup suunera, susua, susaa, qassiunerilu nalunaartarlugu. Tammannalu aamma isumaqarpoq oqaaseq ataaseq nalinginnaasumik oqaatsini allani, assersuutigalugu qallunaatut oqaatsini, oqaaseqatigiittut taaneqartartoq oqaluutip iluani susap, oqaluullu aamma transitiviusimappat (susalik) susap paasissutissartaai oqaluummi ilaareertaramik. Tamanna pissutigalugu kalaallisut oqaatsit polysyntetiskiusutut taaneqartarput, tamannalu aamma isumaqarpoq oqaluutit sannaat morfeminik assigiinngitsunik katitikkanik imaqartartut, soorlu imaattunik: [Sorlak / nagguik #] + [uiguut(-it)*] + [fleksion # ] + [enklitisk*] (# pinngitsooratik oqaatsimi ilaasariaqartut) (* oqaatsini ilaasinnaasut pisariaqavinngitsulli) 
Oqaluutit fleksionii morfeminik ukuninnga imaqarput: modus + person + numerus 
Taggisit sorlai/nagguii (nominalrødder/-stammer) kisimiitillugit oqaasiusinnaapput fleksionii oqaatsip iluaneereertaramik (frie morfemer), oqaluutilli sorlai/nagguii (verbalrødder/-stammer) aatsaat morfeminik allanik, tassa oqaluutit fleksioniinik ilaqqaarlugit oqaasinngorsinnaallutik ((bundne morfemer). Oqaluutittaaq nagguii taggisinik sorlaqarsinnaapput/naaggueqarsinnaapput uiguutinik taggisiniit oqaluutinngortitsisunik uiguuserlugit oqaluutitut nagguinngortartut. (Trondhjem, 2008, 24) 
Oqaaseq ‘imaarpaa’ (tømmer det for dets indhold) assersuutigilaarlara: 
{imaq}(taggit, indhold) 		{ir}(uiguut taggimmiit oqaluutinngortitsisoq, fjerner/fratager) 
{pa}(oqaluutip oqaluinnarniutaasup transitiviuneranik ersersitsisoq) 	{a}(susoq: 3. person, singularis – susaq: 3. person singularis) 
Kalaallisut oqaatsini uiguutit pingaarnertut atuuffeqarput leksemimut aalajangersimasumut kattunneqartillutik leksemimik nutaamik pilersitsisaramik. Uiguutit assigiinngitsut sisamaapput immikkoortunut pingaarnernut marlunnut immikkoortinneqarsinnaasut: 
1) Uiguutit oqaatsit immikkoortuannik pingaarnernik allanngortitsisinnaasut (omdannende), soorlu nagguinnik oqaluutaasunik taggisinngortitsisartut (nominaliserende) aamma nagguinnik taggisaasunik oqaluutinngortitsisartut. 
2) Uiguutit oqaatsit immikkoortua pingaarneq allanngortinnagu nagguimmut ilassutaaginnartartut (videredannende), soorlu nagguinnik oqaluutaasunik oqaluutaaginnartitsisartut aamma nagguinnik taggisaasunik taggisaaginnartitsisartut. 
Uiguutit nagguimmut ilassutaaginnarsinnaapput imaluunniit nagguimmut uiguusiussat nagguimmut ilassutaaginnaratik oqaaseqatigiinnuttaaq ilassutitut atorneqarsinnaallutik. (Trondhjem, 2008, 24-25) 
3.3 Kalaallisut oqaatsini aspektip atugaanera Trondhjem malillugu kalaallisut oqaatsini aspektip atuunnera malunnartarpoq ukununani assigiinngitsuni pingasuni: 
1. Oqaluutip nagguiani fleksioneqanngitsumi, tassa isumaqqaateqarnera ersertarami. 2. Oqaluutip nagguiata fleksionilernerani, taamaalilluni isumaqqaat fleksioneqannginnermini pissuserisimasaa allanngorsinnaalluni. 3. Oqaluutip nagguiata uiguusernerani, isumaqqaat aamma allanngorsinnaalluni. (Trondhjem, 2008, 28-29) 
Hagedornip aspektip ersinngitsumik malunniuttarneranik eqqartugaa covert/leksikalske/inhærente aspektuelbetydning) qulaani taaneqartuni nr. 1-mut attuumassuteqarpoq, aspektillu ersittumik malunniuttarneranik ((overt/derivativt/semantisk manifistation af (aspekt) eqqartugaa 2-mut aamma 3-mut attuumassuteqarluni. (Hagedorn, 1987: 1) 
Trondhjemip malugisimavaa kalaallisut oqaluutit nagguuinut pingaarnertut telicitet kontrolilu (agency – aqutsisoqarnera/aqutsisoqannginnera) immikkoortiterissutaasartut. Aammalu oqaluutit susaatsuunerat susaqarneralluunniit telicitetimut pisunik immikkoortiterinermi apeqqutaasinnaasoq. Oqaluutit susaatsunut susalinnullu immikkoortinneqarsinnaasut susaatsuutillutik pisut killeqanngitsuusarput, susaliullutilli killeqartarlutik. (Trondhjem, 2008, 29-30) 
Oqaluutit aqutsisullit (+kontrol) inatsiniummik kissarniummilluunniit modusilerlugit oqaaseqatigiinni taamaallaat atorneqarsinnaapput. Oqaluutit susaatsuutillutik killeqanngitsuusut susaliutillutillu killeqartut aqutsisoqartarput (+kontrol), taamaattorli susaatsuuneq susaliunerluunniit kisiat telicitetimut najoqqutaralugu  immikkoortitsisoqassanngitsoq allappoq, oqaluutit susallit ilaat killeqanngitsuusinnaammata, soorlu assersuutigigai uku: ‘atuagaq atuarpaa’ (oqaluut susaliugaluarluni killeqanngitsumik isumalik). Oqaluutit naammassiffeqartutut (accomplishment) isumalinnik imallit kalaallisut tassaapput oqaluutit susallit aqutsisullillu, assersuutigalugu ‘iipili nerivaa’ (‘han/hun spiser æblet’), susaatsuugunillu Croft malillugu ‘aktivitet’-iussallutik killeqanngitsuullutillu, soorlu ‘nerivoq’ (‘han/hun spiser’). (Trondhjem, 2008, 30-31) 
Trondhjemip pisunik aspektinut immikkoortitsinera telicitet aamma ‘agency’ (aqutsisoqarnera aqutsisoqaannginneraluunniit) malillugu immikkoortitikkat: Tilstand	        -tel, +dur, -kontrol, -dyn.	Kaappoq - ‘han/ hun er sulten’        -tel, +dur, + kontrol, -dyn.	Issiavoq - ’han/ hun sidder’ Proces/Aktivitet   -tel, +dur, +kontrol, +dyn.	Arpappoq – ‘han/ hun løber’ - intransitive Event	      +tel, +dur, +kontrol, +dyn.	Igavoq - ’han/ hun laver mad’- transitive Achievement       +tel, -dur, +kontrol, +dyn.	Iserpoq - ’han/ hun kommer ind’        +tel, -dur, -kontrol, +dyn.	Nakkarpoq - ’han/ hun/det falder ned’ Semelfaktiv           +tel, -dur, -kontrol, -dyn.	Tangajorpoq - ’han/ hun nyser’ (Trondhjem, 2008, 32) 
Hagedornip allaaserisamini oqaatigaa Michael Fortescuep allaaserisai malillugit uiguutit aspektimik imallit oqaluummuinnaq ilassutaasartut (verbalmodificerende), uiguutillu pineqartut imminnut malitsigiissinnaallutik. Uiguutilli tempusimut modalitetimullu tunngasut oqaaseqatigiinnut ilassutaasarnerarpai (sætningsmodificerende). Ilanngullugu taava uiguutit oqaluutinut ilassutaasartut uiguutinik oqaaseqatigiinnut ilassutaasartunik malitseqarsinnaasut illuatungaanilli uiguutit oqaaseqatigiinnut ilassutaasartut uiguutinik oqaluutinut ilassutinik malitseqarsinnaanatik. Taamaattumik uiguutit aspektimik imaqarnersut paasiniarlugit manna tunngavigineqarsinnaavoq: uiguutit pineqartut uiguutinik oqaluummut ilassutaasartunik allanik malitseqarsinnaappata uiguutit oqaaseqatigiinnut ilassutaasimassapput taamaattumillu aspektimik imaqaratik (Hagedorn, 1987, 3). 
3.3.1 Kalaallisut oqaatsini pisut oqaluutip nalunaagai allanngujuitsumik isumalimmik imallit Pisut oqaluutip nalunaagai allanngujuitsumik isumalimmik imallit tassaapput 1) oqaluutit nagguiini pisut nalunaarneqartut nukimmik atuinermik imaqanngitsut (-dynamisk), tassa pisoq nalunaarneqartoq allanngujaatsutut isikkoqartarluni (+statisk), 2) oqaluummi pisup nalunaakkap piffissaa ingerlaannartutut isikkoqartarluni (+durativ),  3) oqaluummi pisup nalunaakkap piffissaa killeqanngitsuulluni (-telisk), kingullertullu 4) oqaluummi pisoq nalunaagaq naammassisaqarnermik imaqarani (-resultativ). Oqaluutit allanngujuitsumik pissuseqartutut ittut iluanut pulasutut illuni ingerlaarnerata isikkua (indre struktur) tamarmi assigiippoq, tassa allanngornermik ineriartornermilluunniit nalunaagaqarneq ajorput, (Comrie, 1976, 48-49) taamaallaalli oqariartuutigisarlugu oqaluummi pisup nalunaakkap susuata qanoq timini atorlugu (fysisk) sianissutsikkullunniit (mental) inissisimanera imaluunniit susup arlaannik pigisaqarnera imaqarneraluunniit nalunaartarlugu. 
Kalaallisut oqaatitsinni oqaluutit pisoq nalunaagaq allanngujuitsumik isumalinnik imallit assersuutaat ilanngussani nr. 1-imi takuneqarsinnaapput. 
3.3.1.1 Uiguutit ataasiakkaat oqaluutinik assigiinngitsunik allanngujuitsumik isumalimmik pilersitsisartut Uiguut ‘-nga’ allanngujuissutsimik isumaqarpoq arlaannillu pisoqareernerata kingornatigut inernerusutut allanngujuitsunngorsimasuusarluni (resultat efter en proces), isumaanili tamanna ilaanani. Uiguut ‘-qqa’ peqatigalugu uiguut ima isumalik pinnguutigalugu “*?a ’be in state of doing s.th.’ (Fortescue et al. 1994: 417)“. (Trondhjem, 2008, 105) Hagedorn malillugu ‘-nga’ aamma ‘-(u)ma’ siornatigut nalinginnaasuusimagaluarput maannali ‘-qqa’ kisingajammi oqaluutit nagguiinik assigiinngitsunik allanngujuitsutut isumaqalersitsisartuni nalinginnaanerpaalersimalluni. (Hagedorn, 1987, 45) 
Uiguut ‘-(u)ma’ ‘-nga’-tulli allanngujuitsumik isumaqarpoq arlaannik pisoqareernerata kingornatigut inernerusutut allangujuitsunngorsimasuulluni, isumaanili tamanna ilaanani. Oqaluutit nagguiinut atuussinnaaffia killeqarpoq nalinginnaasumillu oqaluutit nagguiinut killeqartumik ikaarsaariarnermillu isumaqqaateqartunut (naammassisutut isikkulinni) uiguutitut atorneqarsinnaalluni, taamaattumilli killeqangaatsiartumik. (Trondhjem, 2008, 105) Hagedorn malillugu oqaluutit nagguiini aalajangersimasuni, tassa piniarnermut/aalisarnermut tunngassuteqartunik isumalinni takussaanerusarpoq, uiguummullu ‘qqa’-mut naleqqiullugu ajunngitsumik/assuarnaateqangitsumik isumaqarluni ersertarluni, oqaluutit nagguiisa isumai uiguutip pineqartup atatinneqarsinnaaffigisai peqqutaallutik. (Hagedorn, 1987, 45) 
Uiguut ‘-qqa’ aamma pisoqareernerata kingornatigut inernerusutut allanngujuitsunngorsimasuusarpoq, tamannalu isumaani ilaalluni. Oqaluutit nagguiini killilimmik isumaqqaateqartuni (Hagedorn malillugu oqaluutit nagguiini pisut nalunaarneqartut piffissami aalajangersimasumi pisuni (punktuel) killilinni, tassa achievementiusuni (Hagedorn, 1987, 45)) aammalu aqutsisoqanngitsuni nalinginnaasumik atugaasarpoq, assersuutigalugu: ‘kivivoq’  ? ‘kiveqqavoq’ , aammali oqaluutit nagguiini allanngujuitsumik isumalinni nassaassaalluni, soorlu ‘qasuvoq’ ? ‘qasoqqavoq’. (Trondhjem, 2008, 105) Oqaluutit nagguiini allanngujuitsuusuni ilaatigut atorneqartarnera Hagedornip nassuiarpaa allanngujuitsunik sakkortusaataasarnerarlugu, soorlu oqaaseqatigiinni imaattuni: ‘umiarsuaq suli taleqqavoq’, allanngujuitsuunerallu unitsinneqarsinnaalluni uiguut unititsinermik isumallit atorlugit, soorlu ‘junnaar’ ? “umiarsuaq taleqqajunnaarpoq”. Pisut uiguummik ‘-qqa’-mik atuilluni nalunaakkat oqaaseeqqanik pissutsinut tunngasuteqartunik (mådeadverbier) ilaneqarsinnaanngillat piffissamik atuisuunnginnerat peqqutaalluni. Uiguutinullu allanut aspektimik imaqartunut uiggiunneqarsinnaanngilaq taamaallaalli oqaluutip nagguianut uiggiunneqarsinnaalluni. (Hagedorn, 1987, 45) 
Uiguutip ‘-sima’-p ilaatigut aamma allanngujuitsumik isumaqartarpoq uiguullu ‘-(u)ma’ eqqarleralugu, tamarmik pinnguutaat assigiillutik, tassalu ‘*-(u)ma ’perfective’ (Fortescue et al. 1994: 410)”. Uiguutip ‘-sima’-p uiguutit allanngujuitsunngortitsisartut allat assigalugit pisoqareernerata kingornatigut inernerusutut allanngujuitsunngorsimasuusarpoq, tammani isumaani aamma ilaalluni. Oqaluutit nagguii killilimmik isumaqqaatillit aammalu aqutsisulittut aqutsisoqanngitsutulluunniit isumaqqaatillit uiggiunneqarfigisinnaasarlugit. Trondhjem isumaqarpoq uiguut ‘-qqa’ oqaluutit nagguiini killeqartutut isumaqqaatilinni uiguummut ‘-sima’-mut ilaanni paarlaallugu atorneqartalersimanera, soorlu imaattuni: tikippoq ? tikeqqavoq, tunngaveqartoq tamarmik isumaanni ilareertarami pisoqareernerup kingornatigut inernerusumik allanngujuitsunngortitsisarnerat. (Trondhjem, 2008, 105) 
4 Misissuinerit 4.1 Oqaluutit nagguii naammassiffeqartuttut isikkullit allanngujuitsunngorsinnaappat? Misissukkakka malillugit oqaluutit nagguii naammassiffeqartutut ittunik isumalinnik imallit uiguummik ‘-nga’-mik (allanngujuitsumik isumalimmik) ilaneqarsinnaanngillat. Tamanna pissuteqarpoq oqaluutit nagguii naammassiffeqartutut ittunik isumalinnik imallit pereerneratigut/ naammassereerneratigut nalinginnaasumik pisoq allanngujuitsoq aalajangersimasoq pinngorneq ajormat, taamaallaalli pisoq naammassisimasut isikkulik pilertarluni. Oqaluutit nagguii naammassiffeqartutut ittunik isumalinnik imallit uiguummik ‘-nga’-mik allanngujuitsumik isumalimmik ilaneqarsinnaannginnerisa assersuutaat ataani takuneqarsinnaapput: 1. arpappaa (løbe det) ? # arpangavaa 2. igavaa (lave det som mad) ? # igangavaa 3. sanavaa (lave/bygge det) ? # sanangavaa 
Oqaluutit nagguii naammassiffeqartutut ittunik isumalinnik imallit pereerneratigut pisoq naammassisimasutut isikkulik pilertarnera pissutigalugu uiguut ‘-sima’ taakkununnga uiguneqarsinnaavoq, kisiannili oqaluummi piffissap qanoq atorneqarneranik ersersitsinani, misissukkanni assersuutit pingasut ataani taasassakka eqqaassanngikkaanni, nalinginnaasumik oqaluummi piffissap qanoq ittuuneranik ersersitsisarluni, piffissami qanittumi naammassisimanerat (perfektum) imaluunniit piffissami ungasinnerusumi naammassisimanerat (præteritum) nalunaarniarlugu, oqaaseqatigiit qanoq paasisariaqarnerat apeqqutaallutik (kontekst). 
Oqaluutit nagguii naammassiffeqartutut ittunik isumallit ‘-sima’-mik uiguneqartillutik piffisap qanoq atorneqarneranik ersersitsisarnerisa assersuutaat: 1. agiarpaa ? agiarsimavaa 2. allappaa ? allassimavaa 3. ammalortuliorpoq ? ammalortuliorsimavoq 
Assersuutini pingasuni pisoq naammassiffeqartoq ‘-sima’-mik uiguneqartilluni ‘perfektum’ imalt. ‘præteritum’-inngortarluni, taamaalillunilu ‘-sima’ taakkunani assersuutini oqaluummi piffissap qanoq atorneqarneranik ersersitsisuulluni. 
Oqaluutit nagguii naammassiffeqartutut ittunik isumallit ‘-sima’-mik uiguneqartillutik allanngujuitsutut isumaqalersimasut misissukkanni taamaallaat pingasuinnaat nassaarisimavakka, isuma pisup oqaluummi nalunaakkap pereerneratigut inernerusutut oqaatigineqarsinnaasut ((det aspektuelle resultative med betydningen (‘tilstand’). Assersuutit pineqartut tassaapput: 1. angerlarpoq ? angerlarsimavoq 2. atisivoq ? atisisimavoq 3. atisaajarpoq ? atisaajarsimavoq Assersuutit pineqartut nalinginnaasuunnginnerisa pissutigigunarpaat leksikaliserikkatut isumaqaramik, taamaattumillu nalinginnaasumik oqaluutit nagguii naammassiffeqartutut ittunik isumallit ‘-sima’-mik uiguneqartillutik piffisap qangiutereersimasutut atorneqarneranik ersersitsisussaagaluarlutik illuatungaanik piffissap ingerlaavartuuneranik ersersitsillutik, taamaalillutillu allanngujuitsutut isigisariaqarlutik. 
Uiguut ‘-qqa’ uiguutitulli ‘-nga’-tut oqaluutit nagguii naammassiffeqartutut isikkullit pineqartillugit pissuseqarpoq, tassa nalinginnaasumik taakkununnga uiggiunneqarsinnaanani. Taamaattorli assersuutit marluk ulluinnarni tusartakkakka oqaluutit nagguiinut naammassiffeqartutut ittut nagguigalugit  ‘-qqa’-mik uiguuserneqartartut. Tassalu uku: 1. atisivoq ? atiseqqavoq 2. atisaajarpoq ? atisaajaqqavoq 
Naja Trondhjemip maluginiarsimasai malillugit, ullutsinni inuusunnerusut ingammik, ‘-sima’-p atuuffissaraluini ‘-qqa’ ilaannikkut atorneqartalersimavoq, immaqagooq ‘-sima’-p isumagisinnaasaasa arlaliuneri peqqutaallutik. Taamaattumik assersuutit nassaarisakka taakkununnga aamma tunngassuteqarsinnaapput, tassami oqaluutit nagguii pineqartut naammassiffeqartutut ittunik imallit ‘-sima’ atorlugu allanngujuitsunngorsinnaasutuat (atisisimavoq aamma atisaajarsimavoq) ilagaat. Unali aporfiuvoq Naja Trondhjemip paasisai oqaluutit nagguiini killilimmik aammalu piffissamik atuinngitsutut , tassa naammassisutut isikkulittut isumaqqaatilinni taamaallaat tamanna atuunnerarmagu (Trondhjem, 2008, 134), uanili pisuni piffissamik atuisuni, kisiannili killilinni aamma atorneqarpoq, tassa oqaluutit nagguii naammassiffeqartutut isikkulinni. 
4.2 Uiguutit nagguii naammassisutut isikkullit allanngujuitsunngorsinnaappat? Misissukkakka malillugit oqaluutit nagguii naammassisutut isikkullit uiguummik ‘-nga’-mik (allanngujuitsumik isumalimmik) ilaneqarsinnaasut arlalissuupput, taamaattorli tamanut atorsinnaanani. Tamanna sumik pissuteqarnersoq paasinngitsoorpara uanga isinnik systemeqarpasigatik uiguummik ‘-nga’-mik ilaannai uiguneqarsinnaagamik. Taamaattorli oqaluutit nagguii naammassisutut isikkullit pereerneratigut pisoq allanngujuitsoq aalajangersimasoq pinngortarluni. Oqaluutit nagguii naammassisutut isikkullit uiguummik ‘-nga’-mik allanngujuitsumik isumalimmik ilaneqarsinnaasut ataani takussutissiaraakka. 
Oqaluutit nagguii achievementiusut Oqaluutit allanngujuitsut naammassisutut ittunik nagguillit aatsar aatsangavoq alar alangavoq / alangavaa allaap allaangavoq ani aninngavoq  ’arsaq aninngavoq’ anillap anillangavoq aquip aqunngavoq eqeer eqiingavoq eqip eqingavoq equ equngavoq ersap ersangavoq ipummer ipummingavoq isivip isinngavoq kamillar kamillaangavoq katip katinngavoq kipu kipungavoq kivi kivingavoq kussar kussangavoq malar malangavoq mattar mattaangavoq mumip mumingavoq nakap nakangavoq nakkar nakkangavoq naku nakungavoq nallar nallangavoq tarrip tarringavoq  / tarringavaa tinip tininngavoq toqu toqungavoq ulip ulinngavoq ulip ulinngavoq unip uninngavoq 
Naja Trondhjemip ph.d. afhandlingiliamini allappoq oqaluutit uiguummik ‘-(u)ma’-mik ilaneqartillutik allanngujuitsunngorsimasut nagguii naammassisutut ittuusartut (achievement). Misissukkanni tamanna uppernarsivara, soorlu takussutissiami ataani takuneqarsinnaasut oqaluutit nagguii naammassisutut ittunik isumaqqaatillit uiguummik ‘-(u)ma’-mik uiguneqarsimasut allanngujuitsutut inississimasut. Ajoraluartumilli aamma misissukkanni takussutissaqanngilaq oqaluutit nagguii qanoq ittunut atatinneqarsinnaanera sumut killeqarnersoq, qulaani eqqartukkattulli systemeqarpasinngimmata, taamaallaalli takusinnaavara qulaani oqaluutit nagguii naammassisutut isikkullit pineqartut uiggiuffigisinnaanngikkai. Uiggiunneqarfigisinnaasaalu ataani takussutissiami takuneqarsinnaapput. 
Oqaluutip nagguii naammassisut isikkullit Oqaluut allanngujuitsumik isumaqalersimasut ’-(u)ma’-mik uiguneqarsimatillutik aallar aallaamavoq aanngar aanngaamavoq alakkar alakkaamavoq amili amilimavoq apor apumavoq attor attuumavoq eqqaa eqqaamavaa iku ikumavoq iter eqqumavoq naa naamavaa aqqar aqqamavoq kui kuimavoq aap aamavoq ali alimavoq aru  [cf. ari(t)-?] aramavoq 
Oqaluutit nagguii naammassisutut isikkullit uiguummik ‘-sima’-mik ilaneqartillutik allanngujuitsumik isumaqalersinnaapput susaatsuusimagunik. Susaliutillutik pisoq naammassisutut isikkulik ‘-sima’-mik uiguneqartilluni ‘perfektum’ imalt. ‘præteritum’ oqaluummi piffissap qanoq atorneqarneranik ersersitsisuutaasoq isumagilertarpaat. 
4.3 Oqaluutit nagguii arlaannik sunermik imallit allannguijuitsunngorsinnaappat? Uiguutit ‘-nga’ aamma ‘-qqa’ allanngujuitsumik isumallit oqaluutit nagguiinut arlaannik sunermik imalinnut nalinginnaasumik uiguneqarsinnaanngillat, ataaserpiaq eqqaassanngikkaanni, pineqartulli leksikaliseerigaanini pissutigaa, tassalu oqaluutip nagguia ‘allap’ (skrive) ? ‘allaqqavoq’ (der står). Nalinginnaasumik allanngujuitsunngorsinnaannginnerat uiguummik ‘-sima’-mik uiguneqaraluarunilluunniit atuuppoq, ‘ allap'  ? ‘allassimavoq’ (der står) taamaallaat minillugu. ‘-sima’-mik uiguneqartillutik nalinginnaasumik pisoq arlaannik sunermik imalik naammassereersimasutut nalunaartarpaat, tassa aspektimik imaqaratik tempusimik imaqartarlutik. Tempusip piffissami qanittumi naammassisimanerat (perfektum) imalt. piffissami ungasinnerusumi naammassisimanerat (præteritum) nalunaartarpaa, oqaaseqatigiit qanoq paasisariaqarnerat apeqqutaallutik. Tamanna pissuteqarpoq oqaluutit nagguii arlaannik sunermik imallit pereerneratigut/ naammassereerneratigut nalinginnaasumik pisoq allanngujuitsoq aalajangersimasoq pinngorneq ajormat, taamaallaalli pisoq naammassisimasut isikkulik pilertarluni. 
Aammali ilanngullugu paasivara oqaluummi pisup nalunaagaa arlaannik sunermik imalik (proces) uiguummik ‘(u)ma’-mik malitseqarsinnaasoq, soorlu ataani takussutissiami takuneqarsinnaasoq. Oqaluutini pisut nalunaakkat sunermik imallit ‘(u)ma’-mik ilaneqartillutik oqaluutip nagguiani susutut nalunaarneqartup pissuserisaa pissutsitut aalajangersimasutut, pineqartup arlaannik sugajunneranik pissuseqartutut nalunaartaraa, apeqqutaalluni oqaluutip nagguiani pisoq nalunaagaq arlaannik sunermik imallip suunera. 
Oqaluutit nagguii arlaannik sunermik imallit 
Oqaluutit nagguii arlaannik sunermik imallit allanngujuitsumik isumaqalersimasut ’-(u)ma’-mik uiguneqarsimatillutik agiar agiaamavoq milup miluumasoq inuttor inuttuumasoq kaffisor kaffisuumavoq timmisartor timmisartuumavoq tupator tupatuumavoq allap allaamavoq 
4.4 Oqaluutit nagguii ataasiarlutik pisartunik isumallit allanngujuitsunngorsinnaappat? Oqaluutit nagguii ataasiarlutik pisartutut isumallit allanngujuitsunngorsinnaaffii ataani takuneqarsinnaapput. annilaar forskrække annilaangavoq annilaaqqavoq annilaarsimavoq er forskrækket sequnnger lukke øjne sequnngingavoq sequnngeqqavoq sequnngersimavoq har lukkede øjne aalajanger fastlægge 
aalajangersimavoq er fastlagt kigar ridse 
kigaqqavoq kigarsimavoq ridset qalap koge 
qalaqqavoq qalassimavoq kogt tupap forskrække 
tupaqqavoq tupassimavoq er forskrækket 
4.5 Oqaluutit nagguii allanngujuitsuusut uiguutinik allanngujuitsunngortitsisartunik ilaqqineqarsinnaappat? Oqaluutit nagguuii allanngujuitsunik isumallit uiguutinik allanngujuitsunngortitsissartunik nalinginnaasumik allanngujuitsunngortinneqarsinnaanngillat allanngujuitsooreermata. Taamaattorli oqaluutit nagguii assigiinngitsut marluk uiguummik ‘-qqa’-mik ilaqqinneqarsinnaapput allanngujitsuunerat katatsinnagu, tassalu ukuupput: Panerpoq (er tør) ? paneqqavoq (er tør) aamma qasuvoq (er træt) ? qasoqqavoq (er træt). Uiguut ‘-sima’ uiggiunneqartillugu oqaluutit nagguii allanngujuitsuusut ‘perfektive’-tut ‘epistimisk modalitet’-itulluunniit paasineqarsinnaassapput. 
5 Misissukkanik nalilersuineq Oqaluutit nagguii naammassiffeqartutut isikkullit allanngujuitsunngorsinnaannginnerat pissutaalluni allanngujuitsunut immikkoortunut sisamanut immikkoortiterneqarsinnaanngillat. Taamaallaalli leksikaliseerigaasoq angerlarsimavoq transitory statenut inissinneqarsinnaalluni. 
Oqaluutit nagguii naammassisutut isikkullit allanngujuitsunngorsimatillutik amerlanerpaat transitory statenut immikkoortinneqassapput, taamaattorli ataasiakkaannguit, soorlu: Eqingavoq, equngavoq, ersangavoq, katissimavoq, kipungavoq, nakungavoq, toqungavoq, napisimavoq, naasimavoq, qiusimavoq, sequmissimavoq, tammarsimavoq, susuisa suuneri apeqqutaallutik acquired permanent statenut inissinneqarsinnaallutik, tamannali aalajangissallugu oqaaseqatigiinni qanoq ittuni inissisimanerat apeqqutaalluinnarpoq. 
Oqaluutit nagguii arlaannik sunermik imallit nalinginnaasumik allanngujuitsunngorneq ajorput uiguummik ‘(u)ma’-mik uiguneqartillutik pissutsitut piulertartut eqqaassanngikkaanni, taakkulu nalinginnaasumik transitory statenut inissinneqarsinnaapput imaaliallaannaq allanngujuitsuujunnaarsinnaaneri peqqutaallutik, ukuli ‘inuttuumasoq’ aamma ‘miluumasoq’ allanngujuitsuupput siulleq acquired permanent statetut taaneqarsinnaasoq aatsaat inuttortalernermi anguneqarsinnaagami aappaali uumasunut miluumasunut taaguutaagami inherent permanent statenut inissinneqarsinnaalluni. 
Oqaluutit nagguii ataasiaannarlutik pisartutut isumallit allanngujuitsunngorsinnaasut transitory statenuinnaq inissinneqarsinnaapput. 
Oqaluutit nagguii allanngujuitsunik imaqartut taamaallaat teoriinut sammeriikkannut innersuussutigiinnarsinnaavakka allanngujuissutsit assigiinngitsunut taakkununnga immikkoortiterneqareermata. 6 Litteraturliste: 
(Comrie, Bernard (1976): Aspect. Cambridge Textbooks in Linguistics. 
Croft, William (2009): Force dynamics and directed change in event lexicalization and argument realization. (Draft May 2009). ( www.unm.edu/~wcroft/Papers/Montreal600.pdf , 26.06.12) 
Croft, William (2010): The aspectual structure of events. IN: (Draft 2010) Verbs, aspect and argument structure. Oxford: Oxford University Press. 
Fortescue, Michael (1980): Affix Ordering in West Greenlandic Derivational Processes. International Journal of American Linguistics. Vol. 46, no. 4, 259-278. 
Hagedorn, Karen (1987): Aspekt i Vestgrønlandsk. Institut for Eskimologi. Hovedfagsspeciale i Eskimologi. København, Københavns Universitet. 
Trondhjem, Naja (2007): Markering af tid i grønlandsk sprog med særlig fokus på fortid. Ph.d. afhandling. Københavns Universitet. 
7 Ilanngussat 
Oqaluutit nagguii tunngavigalugit immikkoortitikkat 
Kalaallisut allaaserinninneq Isikkoq 
Uani allaaserisami najoqqutaq isikkoq samminiarpara, tassanilu najoqqutani Margrethe aamma Bussimi naapinneq-mi inuttaasut ilisaritinneqarneranni oqaatsit sunniutitut atorneqartut misissussavakka sanilliullugillu. Sanilliunneranilu isummerfigissallugit. 
Margrethe: Najoqqutaq Villads Villadsenip atuakkiaa Margrethe 1995-imi saqqumersumit tingulaagaavoq. Margrethe atuakkami inuusuttunnguatut kusanartutut minguittutullu saqqummiuneqarpoq, tamanna takuneqarsinnaavoq isikkuata oqaluttuarineqarnerani, oqaatsillu atorneqartut qiviarneranni. Margrethe sukkulaajusanik angisuunik iseqarpoq, qimeriarsuaqarlunilu. Amia qaqoqaaq, kiinanngualu iluserilluinnarluni, uluaalu sinngoqqallutik. Kingutaai qaqqoriit, sigguilu issulaartut aappillaarittut, ipumminganngitsut. Issaqarpoq, tulluarilluakkaminik, nujaalu sukkulaajusaallutik. Inooqatikkuminartuuvoq, ikinngutikkuminarluni, qiimasuullunilu. Atuakkiortup Margrethe kusanartumik saqqummiuppaa, sunartanngua tamaat ajortortaqartinnagu.  Oqaatsit positivit atorneqarput, soorlu kusanartoq, qiimasoq, qungujulasoq, uiguutillu –nngua, -suar atorneqarput. Tassani –suar positivitut atorneqarpoq, oqaatigineqarmat qimeriarsuaqartoq, qimeriarsuarnik oqarneranut pissutaavoq kusanangaarmata pikkunarpaluttumik oqaluttuarimmagit.  Oqaluttuartup kusanartingaaramiuk qungujunnera aasalersup seqernanut nuisumut assersuuppaa, illarnera upernalaami nunap iluani kuuppaluttarnertut tusarnertigitillugu. Minguinneranut ersiutaavoq oqaluttuartup oqaatigimmagu Margrethe 17’liingami soorlu ”manniarannguaq qalipaarlugu”. Tassami mannik qalannikoq qalipaajaraangatsigut qaqortuinnaalluni manittuinnaasarpoq, mingoqarpasingani. Aammattaaq sapakkatut kusanarnersaalluni akisunersaalluni pinnernerpaatut oqaatigaa, tassani oqaatsit atugaasa inornartutut inissippaat, soorlu kusanangaarmat tamanit anguneqarsinnaanngittoq. Allaammi Margrethe inornartigaaramiuk utoqqarnut nikallulersunut ukiualunnik inuusullinartutut inissippaa. 
Katrine (Bussimi naapinneq): Najoqqutaq Maaliaaraq Vebæk’ip atuakkiaa ”Bussimi naapinneq” 1981-mi saqqummertumit tigulaagaavoq. Najoqqutami inuttaq saqqummiunneqartoq arnaavoq kalaaleq Katrine’mik atilik.  Oqaluttuartup Katrine kusanartutut maligassatullu saqqummiutinngilaa, tassami Katrine imerajuppasittutut imminullu paarerpasinngittutut saqqummiunneqarpoq. Imminut paarerpasinnginneranut ersiutaavoq kinaa pullalluni aappalukujummat, nuuttooqqalluni, imerajuppasillunilu. Atisaatiguttaaq takuneqarsinnaavoq, atisaami ulluinnarnut naleqqutinngillat. Kjoleqarpoq nuilaatigut ammanertuumik, kimmikkaanillu støvleqarluni. Pinnerani ersinangajappoq, qungujulanera silanngajaartumut eqqaanarneruvoq. Peqqissaartuunnginneranut ersiutaasunut ilaavoq, inummut nalusaminut pulaarluni illup iluani cigaretti qamitaq pujortarmagu.  Oqaluttuartup oqaatsit atugaai negativiupput, nalornerpasillutillu. Oqaatsit negativit atorneqrtut ilaat tassaapput qiasunnisoq, qasoruloortoq, imeruloortartoq (imerajuttoq), iluserinngittoq, silanngajaartoq, ersinangajattoq.  Nalornerpasinneranut ersiutaapput uiguutit –kujuttoq aammalu  -ngajattoq atukkajummagit, soorlu oqaatsit atoraai qungujulakujuttoq, siaakujussimasoq, ersinangajappoq. Aammattaaq oqaatsit pikkunasaarisut atorpaai, tassanilu uiguut –ruloor atorpaa, soorlu qasoruloortoq, imeruloortartoq. 
Sanilliussineq: Najoqqutani inuttaasut Margrethe aamma Katrine imminnut akerleriilluinnartuupput. Margrethe’mi saqqummiunneqarpoq, minguitsutut kusanartutut malingassiusutullu. Akerlianilli Katrine imminut paarerpasinngittoq, kiinaa pinnerani pullattoq, imerajuppasittorlu. Margrethe saqqummiunneqarami inornartutut inissinneqarpoq, ajortortaqanngivissorlunilu. Soorlumi ukiap seqernanut nuisumut assersuunneqartoq, allaallu oqaatigineqarluni utoqqaat nikallulersut ukiualunnik inuuttatsittarpaai, pilluarnerulersillugillu. Katrineli saqqummiunneqarpoq ajunngittortaqanngitsumik, inuttaalu allaat silanngajaarpasingajattutut, ersinangajattutut, imerajuttoorpasittutullu oqaatigineqarluni. Margrethep pisataai tamarmik imminnut tulluartuupput, kusanarlutillu, inuttaalu sapakkamut akisunersaalluni kusanarnersamut assersuunneqarpoq. (Katrineli atisaat ulluusumut tulluutinngillat, pinnersaataa nuuttooqqalluni, kiinaa pinnerani, aallaammi oqartoqarsinnaapajaarpoq atortittartunut eqqaanangajattoq, imaaliallaannaq pineqarsinnaalluni. Oqaluttuartup Margrethe tulluusimaarutigerpasillugu maligassatullu inissippasillugu oqaluttuaraa, Katrinemilli oqaluttuartup Katrine pakatsissutigerpasittutut saqqummiuppaa soorlumi oqartoq ”Takorloortagara kiinaq aliasuppasittoq soorlu asanassasoq (…) Maanna takusara allaalluinnarpoq. Kiinaa pinninngilaq. Ersinangajappoq.” Assigiissutituaalli tassaavoq tamarmik arnaangamik kalaallit. Maaliaaqqap 1981’mi kalaallit arnat Katrine-tut ittut paqumigineqaraluartut paqumiginagu saqqummiuppaa, ilaatigut kalaallit Danmarkimut katikkiartoraluartut kingunerisartagaat saqqummiullugit. Villadsillu Margrethe 1995’mi siuariartuleruttornerup nalaani maligassatut inissillugu saqqummiuppaa. 
Arnaq B. Johansen 3.p 16.11.2007 Kalaallisut allaaserinninneq 
Allanngorneq 
Inooraq Olsen-nip atuakkiaaniit ”Silarsuaq ammarmat”-miit tigulaariffigalugu ”Jaasi” sukumiisumik misissussuara, naggataatigullu oqaaseqatigiit ” Uangaanerpa taama allanngorsimasoq?” inuusuttut inuunerannut naleqqiullugu. 
Jaasi Hansimut ingerlatsippoq, qatanngutiminut Juliusikkunnukarniarluni angajoqqaami sumiinnerat apeqqutaatillugu, inunngorfimminulli Sisimiunut Danmarkimiit tikinnissani oqaatiginngittoorsimallugu. Juuliusikkut illutaarisimasaannut, Jaasip aattaat paasisaanut apuukkamik Hansi ingerlaqqippoq. Jaasi Juuliusikkunnut kasuttoraluarami ammaanneqanngilaq, matulu ammariaraluaramiuk parnaaqqasoorluni. Arnaq illumit ungasinngittumik anisoq Jaasip aperaa Juuliusikkut sumiinnerannik, arnallu akivaa Juuliusikkut ippassaammat Nuummukarlutik aallarsimasut. Jaasi eqqissiunnaarluni misigivoq, eqqarsarluni ilisarineqanngivilluni. Inunermini aqqusaartakkani eqqarsaatigai, nammineq massakkut pakatsinini kisimi akisussaaffiginagu, inooqatigiillu akunnerminni pissutsit imminnut nuioraassimasut paasitissimagaat kina pisuunersoq. Pisuusoqanngilaq. Jaasi matup saani issialaariarluni ingerlassalluni aqqusinermut pivoq, taxa-nik unittussarsiniassalluni, unittoqarpallu ikiffigeriarlugu taxartitsisup Jaasi sumunnassanersoq aalajangissagaa. Uani ersersippara oqaluttuaap ingerlanera takujuminartuusoq paasiuminartumik tulleriissaangaalluni, kisianni Jaasip eqqarsarneri piffissani assigiinngitsuni ingerlapput, tunngavigaara Juusip arnaq aperereerlugu eqqarsaammernera:”siullermik eqqarsaraluarpoq arnaq suaarniarlugu…” kinguninngualu inuunermini aqqusaartarsimasani nuannertuinnaanngitsut eqqarsaatigilerpai ”…eqqaajortorpai, sivikitsuinnarmik taamaattorli naammattumik imminut oqarfigisinnaalluni maanna pakatsinini kisimi…”. Eqqartorneqartut ullutsinnut naleqqunnerupput, ullutsinnimi ilaqutariippassuit akunnerminni isumaqatigiinngissuseqartarput, ilaatigut qaangeruminartut qaangeruminaatsullu. Qangami ilaqutariit akornanni ajornartorsiutit eqqartorneqarneq ajorput, inuup ajornartorsiutini kisimi pigisussaavai namminerlu aaqqinniartartussaallugit. Allakkamimi ersilluarpoq ilaqutariit akunnerminni aaqqiagiinninneqartoq, taassuma nalunaarpaa ullutsinni pisunut allagaq naleqqunnerusoq qangarnit.   Allagaq oqaluttuaavoq, oqaluttualiaaneratut taaneranut pissutigaara allakkap naanera:”…Sumummi? Taxartup nammineq aalajangissavaa…”. Tassani erserpoq oqaluttualiaanera, pissutigalugu Jaasip nammineerluni aalajaginngilaa sumunnassanerluni. Siunissani suunersoq naluaa. Atuakkallu qulequtaa ”Silarsuaq ammarmat” ersersitsivoq Jaasi sivikitsumik eqqarsarnermini itertutullusooq pisoq, tassami ilaqutariit iluminni aaqqiagiinnginnertik sumulluunniit iluaqutaanngittoq, oqaramimi ”pisuusoqanngilaq”. Ullutsinnili ilaqutariippassuaqarpoq piffissani annerni minnernilu imminnut oqaluunneq saperttut ilaqutariit iluanni aaqqiagiinnginneq pissutaalluni. Ilai imminnut pisuuteqattaattarput, ilai kinaassusersiuillutik ilaquttatik qinertarlugit, ilatik narrungalugit arrajammatagooq, kamajammatagooq, utoqqatsissutissarsiorlutik uffa imminnut pisuuteqattaallutik ataatsimoorsinnaajunnaarnikuullutik. Assersuutigalugu taaneqarsinnaavoq atuakkami ”Ajunnginnerpaamik Isumaqarluta”-mi  meeraalluni aallartitaasimasup Helene Thiesenip oqaluttuarnera malillugu anaananilu iluamik attaveqatigiikkunnaarnikuupput, suunngittunnguaq tikiraarnermi nalaani pissutaalluni isumaqatigiikkunnaarnikuugamik. Helenelli anaanaa oqarpoq panittut anaanatullu akornanni pissutsit taamaallaat atuuttut. Tassani erserpoq ilaqutariit akornanni qanoq inissisimasoqarnersoq. Piffissaq oqaluttuami atorneqartoq sivikittunnguuvoq, pissutigalugu Jaasip Hansimit ingerlanneqarnera Juuliusikkunnut, Jaasillu Juuliusikkut illuata silataaniinnera tamarmik katillugit sivikittunnguungami.   Jaasi Danmarkimi ukiuni pingasuni najugaqareerluni inunngorfimminut Sisimiunut tikeraarpoq, kisiannili ilaquttani oqarfiginiarlugit puigorsimavaa, qatanngutiminukaraluaramilu parnaaqqasoorluni. Ukiuni pingasuni Danmarkimi najugaqarsimaneranut pissutaatippara oqarnera: ”…Danmarkimiikkaluarutta akisussagaluarpoq, Hansi qujanaq, Jaasi oqarpoq.” aamma ”Aammami ukiut pingasut ingerlanerinnaani inuit taama allanngornavianngillat.”. Sisimiuniinnera erserpoq, pissutigalugu Jaasip Nasaasaaq takugamiuk, ”Tappava Nasaasaaq kipungalluni…”,  ilaqutariit iluanni attaveqatigiinnginneq erserpoq oqaluttuap aallartinnerani ”Sumiinnissat nalugakku? Hansi aperivoq. –Nalunaanngitsoorama.”. Jaasip illoqarfiup ipernersua maluginiagaasa ilagaat, tassungalu atatillugu assilialersuutinngortinneranilu erserpoq Jaasikkut ilaquttanilu attaveqatigiinnginnerannut. Uparuarpaattaaq Hansikkut kommuneata illoqarfiup ipernera tunulliukkaat allaninngooq suliassaqaramik, aammalu ”immiaaqqat puukorsui”, taakku assilialersutinngortikkaanni malunnarpoq Jaasi imigassamik akerliusuusoq. 
Meeqqat inuusuttuaranngoraangamik angajoqqaaminnut akerliunialertarput, misigalutillu kikkut tamarmik imminnut akerliuniartut, uffa namminneq inuusuttunngoriartulerlutik, taamaattumillu imminnut naniniarlutik sunut tamanut akerliuniartalertarlutik. Aamma tamanna misigineqartarpoq ilinniartut illoqarfitsik qimallugu ukiuni ilinniarsimallutik uteraangamik misigisaraat soorlu ikinngutitik ilaatigullu ilaquttatik allatut isummersortut iliortullu, uffa namminneq ilinniarnerminni inuttut perorsimallutik. Inuusuttuarangornermi ilinniareersimallunilu ilaquttanut angerlaqqinneq, marluullutik assigiiffeqarput, tassami tamarmik misigisarput allanngorsimallutik, ineriartorlutillu. Inuusuttut aamma allanngorsimallutik misigisimasinnaapput maluginngisaminnik, soorlu imigassamik annertuumik atuisartut. Taakku misigisarput kikkut tamarmik inerterisut, sussa imernak, sussa ikiaroornark. Misigisarpaat kikkut tamarmik ilaquttatik, ikinngutitik ilaasalu meeqqatik ajattuisunngorsimasut, uffa namminneq imigassaq ikiaroornartorlu ilaqutariinneq tunullugu toqqaraat. Taanna inuusuttoq aamma inuusuttuaranngortunut, ilinniareersimallutillu angerlartunut naleqqiukkaanni assigiissuseqarpoq, naak allanngornermut tunuliaqutit assigiinngikkaluartut. 
Qulequtaa ”Allanngorneq” tulluussoraara, pissutigalugu Jaasi Danmarkimeereerluni tikeraarluni illoqarfik ipeqanaarpaa, Juuliusikkunnukaraluaramilu parnaaqqasoorluni aallarsimammata suliassiissutip imarisaanut tulluukkami, Jaasimi itertutullusooq misigigami ilaqutariinnermik iluanni aaqqiagiinnginneq arlaannaanulluunnit iluaqutaanngittoq, tassami pisuusoqanngimmat. 
Arnaq B. Johansen 2.p 11. marts 2007 Kalaallisut allaaserinninneq 
Ikinngummut allakkat 
Allaaserisami uani Kathrinep inuunermini killiffia naliliiffigissuara, nalileereerumalu ikinngutiginerpaasannut inuuninnik nuannaarutiginninninnik allaffigalugu. 
Kathrine inuususseruttorpoq, isumaqarluni pilluarneq angingaartoq pigalugu, kisiannili paasinasorilerlugu angummik naapitaqarnini ilutigalugu paasilertutut ippaa aatsaat pilluarneq tamaat affaannaanngitsoq pigilerlugu. Ullut marluk ingerlanerinnaani angut taanna Suulut ilagalugu pilersaarusiulerput siunissaminnik qaamangaartumik pilluarnangaartumillu. Suululli tammariasaarpoq Nuup radiua højtalerikkut oqalulermat angut inunnik marlunnik toqutsisimasutut pasisaq ujarneqartoq. Kathrine pasittappoq Suulut toqutsisimasuusoq, tassami umiarsuaq tamaat ujaraluaramiuk Suulut nassaarinnginnamiuk, taamaattumillu imminorsimasoq imminut immamut ingilluni. 
Kathrine pakatsisimalluni neriuutaarulluni kisimiittutullu misigisimavoq aliasungaalerlunilu. Neriuutaaruteruttorami allaat misigisimalerpoq inuujunnaaruni pitsaanerusoq. 
Uanga Kathrinep iliornera isumaqatiginngilara, isumaga naapertorlugu Kathrine naiv-ugami, pissutigalugu Suulut naapinneraniik ullut arlaqanngitsut ingerlanerinnaani inummut nalusaminut aatsaallu takusaminut asannilerlunilu siunissartik qaamasoq pilluarnartorlu ataatsimut eqqarsaatigilereeramikku piareersalereerlugulu. Ullut arlaqanngitsuinnaat qaangiunneranni naapinnerminninngaanniik taama sukkatigisumik pilersaarusiulereernerat eqqaanarpoq ukiut arlaqanngitsut qaangiummata arnaq kalaaleq mikisumik meeralik angummik, eqqaamasakka malillugit Venezuella-miumik naapitsisoq. Naapikkamik ullut 14-it qaangiuttut katipput, kisiannili taanna arnaq kalaaleq panialu Danmarkimi nassaarineqarput toqutaasimasut.  Paasiuminaatsippara aamma Kathrinep assorsuaq aliasunnera, uffa inuk aatsaat takusani imminormat. Imaassoraara Kathrine inuk sanngiitsuusoq uppertikkuminartorlu, pissutigalugu Suuluup ajunngisaarutigisinnaasani tamaasa sakkugalugit Kathrine tiguarniarsarigaa arlaatigut Kathrinep pissusaatigut takusimassagamiuk inuk sanngiittuusoq. Uppertikkuminarnerata Kathrine imminut pisaritippaa, tassami siunissartik qaamangaartoq pilersaarusiorpaat, Kathrinep isumaga malillugu Suulut suli imminunngitsoq perusussinnaasani siunissami pisussanngorlugit paasigamiuk pilluarneq ilumoorsorisani aatsaat pigilerlugu misigisimasoq. Suuluummi sakkussani tamaasa sakkugalugit Kathrine qanilliniarsaraa anngaaginnaavillugulu tiguarniarsaralugu. Kathrinep inuunermini killiffigai asannilerneq, pilluarneq, pakatsineq, paatsiveerusimaarneq aliasunnerlu. 
Asasara ikinngutiga. Ajunngeqaanga, neriuppunga aamma illit ajunngittutit. Maani ukiuuvoq nuannerluni, seqinnillaruni qilak nuiaqarpiarnani issilluni anoreqarpiarnanilu. Aneerfigalugu nuanneraangami. Soorlu tassa pisuttuarlutit sukkut tamaana puttuteriaannaasutit eqqannullu pillutit tassali ullumikkut inuuneq nuanneruttormat.  Aattaalli ataatsimooqqilaarluni, tamattaalluta oqaluttuaqattaalluta illarluta nuannisaarluta.  Ulluni kingullerni atuaqatigiissimanerput eqqaallattaaruttorakku, qanoq taamani nuannisarsimatiginerput eqqaagaangakku qungujuttarpunga nuannaajummerlunga kisimiikkaluaraangamaluunniit. Tusaamasat erinarsortartut tusarnaartarnikuusagut tusarlugit eqqarsaatikka nuannertorujunngortarput qiimmaallannermik kinguneqarlutik. Arfininngormat timersortarfimmi innarsioriarama akunnermik ataasiinnaangaluartumi assut kammalaatikkalu nuannisarpugut immitsinnut piumaffigisarluta assoroorluta innarsiorfik aalajangersimasoq qaqerusullutigu. Innarsioriartornissara nalornissutigalugu unimisaarlunga uffaleruttortunga kammalaatiga sianerami innarsioriarniarnersunga marluinnaallutik takkussimagaminngooq ilassaaruttut. Tuaviinnaq uffapallappunga nuttakka masattut timeralu cremérnaguluunniit haaliliarpunga innarsioriarlunga. Nuannisaraluaannaq taamaatikkatta ulloq suli ingerlasoq allat kammakka ilaliullugit pisuttuaratta sila nuannerpianngitsigisoq nuannisaarujulluta illallattaallutalu. 
Nuannisarnikka amerlagaluaqaat takunissarpulli qilanaarnarnitaavoq, takuguttami nuannisaariilissuugut marluulluta piffissanik ulikkaarluta piumallerlutalu anillutalu, piumallerlutalu innarlutalu oqaluttuaqattaalluta assigiinngitsorpassuarnillu allanik suliaqarluta. Takunissat qilanaareqaara. Takuss.. 
Asannittumik ikinngutit 
Arnaq B. Johansen 2.p 7. december 2006 Kalaallisut allaaserinninneq 
Pillagaq Akuamiu 
Atuaqatigiilluta atuagaq ”Pillagaq Akuamiu” atuarnikuuarput, atuagarlu naammassigatsigu suliassinneqarpugut atuagaq tamaat eqqartorlugu suliarissagipput. Suliassiissutit suliassartai aallaavigalugit ”Pillagaq Akuamiu” eqqartorneqassooq uani allaaserinninnermi. 
Allagaq Hans A. Hansenip (Albert Nukap) atuakkiaa piviusumik tunngaveqarluni 1940-kkullu naalerneranni kujataani Eqalunni pisimasuutitatut allagaavoq (atuakkap tunuliaqutaani allassimavoq sumi qangalu allagaq pisimasuutinneqarnersoq.). 1940-kkunni pisimasuutinneqarnera taamani pissutsinut naleqquttorujuuvoq piviusorsiorpaluttorujuullunilu; atuakkami taakkartorneqarput nunatta saarulleqarluarnera, nappaassuaq TB, angallatit; qaannat suli atorneqaraluartut pujortuleeqqat atorneqalereersimapput aalisarnerlu piniarnermit pimoorunneqarnerulerluni saarulliit naligimmassuk aammalu piniarneq imminut akilersinnaajunnaaraluttuinnarmat (atuakkap ilaani ersippoq Ujuut, Fali Tuppialu saarullinniartut ugguarlutillu angallat anginngitsuummat tassami saarullinnik ulikkaartooramik suli ikisassaqaraluartoq). Aalisarnermut tunngatillugu aamma eqqaaneqarsinnaavoq Tuppiakkut Eqalunni tunisiveqarmata aalisakkerivimmik (Ujuut aalisakkerivimmi sulileraluarpoq, tisanerli nalugamiuk kiffaq Mette Nakasukkunni kiffaasoq ikioriartorpaa anartarfimmik saliisoq). Aalisarneq taamani nunatsinni aningaasarsiornikkut qitiuvoq saarulliit pinerullugit. Ullumikkumut aalisartut atugaat sanilliullugit assigiinngitsorujuupput; taamani saarullinnik piisaarlutik inuupput maannakkulli atugassarititaasut naammanngillat; aalisartut inuuniutissatik tuniniaavimmi tuniniartarpaat, najukkaminnut, kallerup inneranut, atisanut, angallatiminni atortussanut nerisassanullu atugassatik. Tamakku ilaatigut pisooqataapput ullumikkut aalisartut ilarpassui imerajuttuugamik, inuiaqatigiinnilu akissaatikinnerit ilaanni inissisimallutik, taamanili uffa aalisarneq inuuniutissaq ajunngitsorsuusoq. Tamakku tamarmik pissutaapput ullumikkut inuusuttut ikittuaqqat aalisartunngortarnerannut. Aammali ullumikkut piniagassat ilai ikittuararsuunerannut pissutaavoq nunarsuatta kissatsikkaluttuinnarnera, taakkununnga uumasunut piniagassanut ajoqutaasoq. Biologilli sulinerat iluaqutigalugu tamakku ummasut nungunnissaasa aarlerinassusai minnerupput, naak nunarsuarput kissatsikkaluttuinnaraluartoq.  Nappaat TB 1940-kkunni atorneqarpoq, taamanilu akiuussutissamik soqanngilaq, taamaattumillu nappaat imaaliallaannaq anigorneqarsinnaanani (Ujuaanna TB-rluni toquvoq, toqoreermallu Tuppiakkut illoqatigiit tamarmik nuukkallarput illu tamarmi pujoorneqassammat). Ujuaanna inuugallarami inutsialaasimavoq, Ujuumullu pissusaa allanngornani pillagaagaluartorluunniit; Ujuaannap Ujuut inuttulli allatut pivaa, pillagaanera pillagaannginneraluunniit apeqqutaatinnagit, aammattaarlu pisariaqaleraangat Ujuut oqaluuttarsimavaa oqaatsit ilaatigut sakkortuut atorlugit. Oqaatsit tamakku atornerini erserpoq Ujuaannap Ujuut ajunngitsumik pisarsimagaa; perorsaataavoq oqaatsinik sakkortuunik pisariaqaleraangat oqaluffigineqartarluni, paasillugulu sooq taama oqaluunneqarnerluni. Ujuaannap meerarai Tuppia angajualu ajoqi Siimuut, eqqaaneqarput arnaannarnik qatanngutillit.   Tuppia inuuvoq ajunngitsoq, akerliliisinnaasoq (Nakasuk akerlilertarpaa, atuakkap ilaani pivoq Nakasuk Ujuut pillugu allagarsiisimasoq pillagaq imigassamik pillerfigineqaqqunagu tassani erserpoq Tuppia akerliliilluarsinnaasoq ajunngitsoq namminerluisummani eqqorsorisani anguniarlugu), tatigisoq ajunngitsussaq anguniarlugu iliortartoq, piniartuuvoq pikkorissoq piniartoqatiminik ataqqisaq. Sysselrådimi ilaasortaq. Isumaqarpunga Tuppiap inuit kikkuugaluartulluunniit inuttulli allatut pigai immikkoortiterinani; Fali, nuliami Saaqqap inuusuttuaraalluni uersagaa nammineq meeqqamisut pivaa, soorlu aamma Ujuummut taama iliortoq, allaat meeqqat sinittarfiata sanianut Ujuut inilerlugu, naak inuusuttuaqqamut Nuummi arnerisimasutut pillagaasimagaluartoq. Nulianilu meeraqarput Dora, Makka, Hansi, Mannarsi (Tuppiap angutigigaluanut atsiussaq).  Dora 11-nik ukiulik, inuusuttuaranngulernerup ilisarnaatai malillugit Ujuummut isiginnittarpoq; tamanna erserpoq nukkani Makka 8-nik ukiulik inuusanik illerusaarlutik oqarmat inuusatik katittuusaassagitik inuttalerlugit Ujuut Mettelu. Hansi 3-nik ukiulik aattaat aallaruttorneq, Mannarsi inunngorpoq atuagaq aallartereersoq. Saaraq piniartukkormiuulluni peroriartornikuusimavoq. Ujuummut pissuserppoq nammineq meeqqamisut isigalugu, allaammi Ujuut misigilersillugu Saaraq arnimisut isigilerlugu. Saaraq isumaga malillugu Tuppiatulli akisisinnaavoq; Tuppiap aallaqqanerani Ujuup nuutsinneqarallarnissaa pillugu ataatsimiinnermi Nakasuup aperimmani qanoq tamanna isumaqarfiginerlugu Saaqqap akivaa namminneq Tuppialu isumartik tusaaneqanngitsoq paasillugu aammalu Nakasuk Tuppiamut Tuppia tikippat apereqqeqqullugu apeqqummik Nakasuup Saaqqamut apeqqutigisaanik. Saaqqap ernera Fali nuliaqarpoq Rosa, tamarmik inuusuttuupput meeraqaratilli. Fali, Rosa, Ujuut Mettelu inuusoqatigiikkanmik imminnut qanittuararsuupput, aammami Falip Ujuut aalisariaqatigisaramiuk, Rosallu Mette kammagalugu naapinnikuusani Vejlemi Husholdningsskolemi atuartilluni ukiilluni. Fali inuuvoq imminut tatigisoq nakkaannarumanngittorlu; taaneqarpoq angallatip motooria ajortissimasoq ulloq naallugu Falip aaqqinniarsimagaluaraa iluatsinngitsumilli, tassuuna malunnarpoq Fali tunniutiinnarumanngitsuusoq. Rosa inuuvoq qiimasoq piumassusilik ikiuerusuttorlu; Mette nikallugammat isumaliutigalugu naartulersimanerluni Ujuumik Rosap saammarsarpaa siunnersorlugulu juumuuliassasoq nammineq ilaalluni Mettemut nukittoqqutaalluni. Piumassuseqarneranut ilaatigut pissutaatippara Dora, Makkalu assamminik mersorluni inuusiuussimagamigit Sakiulu nalliunnissaanut piumassutsiminik annoraaliuullugu aamma taaneqartutut laajaagaangamik qungujulasartoq qiimallunilu. Rosap uiata akkaarivaa ajoqi Siimuut. Ajoqi Siimuut avannaani ajoqiusimavoq, avannaaniinnerminilu nuliarsimalluni Jakobine, taaneqartartoq Jakku. Ajoqi nunaqqataasa utoqqaanerusut ajoqinnguaartorpaat oqaluussigaangat nuannarisaramikku, pissutaaqataavoq ajoqip misigissutsit atorlugit oqaluussisarami inoqatimi paasisinnaasaat qaangernagit. Inuuvoq nipaattoq, saamasoq, inussiarnersoq arnisartorlu. Sysselrådemi ilaasortaq Nakasuk, Tuppia palasilu peqatigalugit. Sysselrådet pinerlittaaliuisutut taaneqarsinnaapput, najukkaminni ajortoqaraangat saaffigisassat takkuttartullu. Palasi Christian palasinngortitaasimavoq ajoqiunerulluni, sysselrådemi ilaasortaq, nulia qallunaaq Rigmor kalaallisut oqallorissoq.   Nakasuk Niels Christian Jensen, tusaanngikkaangat nunaqataasa Nakasummik taasarpaat, aterusini avannaaniik Eqalunnut nuukkami nassarsimavaa. Niuertussaq atorfimminut ataqqinnittoq, sysselrådit qullersaat, qallunaaq kalaallisut oqallorissupilussuaq nuliani Vera peqatigalugu. Nakasuk isumaga malillugu marloqiusanik kinaassuseqarpoq; atuakkap aallartinnerani inuk ajunngitsuuvoq, atuakkalli atuarnerani erseriartuaarpoq kisermaassiniartuusoq; kamaleraangami qallunaatuinnaq oqalulertarpoq kikkullu tamaasa ajugaaffigisinnaallugit kisimiikkusunnerulertarlunilu allanik takujumanani, ajugaaffigineq sapigaa tassa Tuppia, ajugaaffigisinnaannginnamiuk isumaata artungajappaa. Marlunnik kinaassuseqarneranut patsisaaqataavoq juumoorlu isertorlutik naapittaramik tassanilu juumoorlu suna tamaat tikillugu oqaluussinnaapput. Nakasuummi nulia Vera? Veralu taamak itisuumik oqaluuppiarneq ajorput, atuakkap ilaani allaqqavoq unnukkorsiorlutik Nakasuk Veralu isumaqatigiinngillutik Vera neriunnaartoq nerisarfillu qimallugu. Verap Nakasuup imigassaq mamarisuummagu, ilaatigut toqquuttarpaa ingasappallaaleraangat.  Juumuup Nakasuullu Verap Nuummut misissortikkiartorluni aallaqqanerani takusartut sammikujullutik Mettep malugisimagaluarpai. Ujuaanna toqummat Tuppiakkut siunnersorpai illuat pujoorneqassasoq.  Sakiu inuuvoq nuannaakalaaginnaq pisoq, nukappiatoqaq meeraalluni tyskimut ernersiaasimasoq inersimasunngorami ajoqi, naartutitsileramili Eqalunnut nuussimasoq. Inunnit nuannarineqarpoq aliikkutarineqarlunilu, qinngasaariumatuujuvoq nuannersumik nipilimmik. Junip 14-ani 54-nik ukioqalerpoq.   Mette qallunaaq Nakasukkunni kiffaq Rosalu Vejlemi husholdningsskolemiitillutik naapinnikut, Eqalunniitilluni misigisaqalaavissorpoq isumaga malillugu; Ujuullu sammilerput, asaqatigiilerlutik, kingorna naartunasorilerluni assut nikalluutigisaminik, Rosalli oqaluuteriarmani naartuguni naartuni atatiinnarnerorusulerpaa. Nakasuk nuannarinngilaa unnuakkut iniminut amaarluni isersimanera. Inuuvoq inoqamminut qanittoq, kalaallinullu pinngortitamullu qanittoq nuannarinnittorlu. Ujuut meeraanermini misigisarsimasai oqitsuinnaanngitsut soorunalimi perornermini pissusaanut sunniuteqarput; inuuvoq misigissutsiminik isertuussisoq nuannaaruni aliasukkuniluunniit. Meeraalluni Ujuut arni angutisiaminik unatartittoq isisarsimavaa, nammineq unatartittarsimavoq, arni toqummat angutisiaata anisissimavaa. Kingorna Ujuut pillagaavoq angutisiaminut unataasimasutut kingornalu Nuummi niviarsiaqqamut arnerisimasutut naartutitsilersimasutullu. Tuppiakkunnit inuttulli allatut pineqarpoq, Nakasumiilli pillakkatut narrugisatullu pineqarluni pillagaasimanini pissutigalugu. Ujuup atugarisimasai kikkorparujunnik aamma atorneqarnikuupput; anaanaasut ataataasunit unatagaasut aamma ilai namminneq unatartittarnikuupput. Tamakku pissutaaqataapput ullutsinni perorsaariaatsinut; meeraallutik unatartittarnikut kingorna ajornartorsiutigisarpaat qitornaminnullu ingerlateqqillugit. Isumaqarpunga tamakku pillugit inuiaqatigiit eqeersimaneruleriartortugut ammanerusumillu oqaluusersinnaanngornikuullugit. Taamanili tamakku ersinngitsutut isigineqarput kanngunartutut taaneqartarlutik oqaloqatigiissutigineqarsinnaanatillu, soorlu qanga kalaallit aamma taamaattut. Ajornartorsiulerunik allanut tusartissanngilaat namminneq qaangerniagassarivaat. Taamani inuttut nakuusuunermut ilisarnaataavoq ajornartorsiutinik qaangiisinnaaneq ikiorserneqarani. Taama eqqarsariaaseqarneq isumaqarpunga 1940-kkunnut ullumikkumullu naleqqukkunnaarnikuusoq, pissutigalugu qanga kalaallit inooriaasaat 1930-kkunniit allanngoriartulernikuugami. Erserpoq eqqarsartariaaseq kalaallit piat qangali eqqarsartariaasiusoq allanngoriartornermi malinnaatinneqarsimanngitsoq. Taamaattumik taamanersuarlili perorsaariaaseq eqqarsartariaaserlu ukiuni kingullerni aattaat oqallisigineqartalerpoq, inunnut amerlasuunut kingunerissaartumik; qaqiffiit pinngortinneqarput, inuttut ineriartornissaq pingaartillugu, inuit eqeeriartulerput eqqarsartariaatsinillu nutaanik, pisunik nuannersunngortitseriaatsinik qaangiiniarnissamullu qanoq iliornissat ilikkartiterneqarlutik.   Atuakkami eqqaaneqartut ilagaat qallunaat kalaallillu aappariittarnerat. Dora isumaqarpoq kalaallit qallunaallu aappareeqqusaanngitsut. Ujuut qallunaamik ataataqarpoq, kisiannili paasineqarmat arnamik kalaallimik sammisaqartoq Danmarkimut utertitaasimavoq. Tassani ersersinniarneqarpoq taamani 1930-kkunni Danmarkimi oqartussat isumaat, tassa inuaqatigiit kalaallit europamiunit allanilluunniit inuiannit akuneqassanngitsut. Kisianni tamanna sioqquterujullugu kalaallit akusaareernikuupput arfanniat nalaannili. Ullutsinni nunarsuatsinni asaqatigiittoqarpoq immikkut tamarmik kulturikkut tunuliaqutilinnik, tamanna tv-avisikkut ilaatigoriarlutik eqqartorneqartarput; assersuutigalugu qallunaaq kangiani qiterlermiumik aappartaarluni katikkaluaruni Danmarkimullu nuunniarlutik, aappaa kangiani qiterlermioq Danmarkimi innuttaassuseqalernissamut qinnuteqaqqaassooq, tamatigulli tamakku ukiut arlerlugit sivisutigisumik utaqqisariaqartarput, ilaatigullu utaqqilussinnartarlutik akuerisaasimannginnamik qallunaatut innuttaassuseqalernissamik. Inuttut tamanna oqittuinnaajunnanngitsoq qularnanngilaq, arlaatigut periarfissanik killiliisarami, utaqqilussinnarnerlu aamma inuttut annikilliornassalluni sutigut tamatigut; illusisinnaanngillat, neriuuteqaraluaramik Danmarkimut nuukkunik illutaarsinnaallutik. Danmarkimiinnaq tamakku pinngillat, nunarsuatsinnili nunani amerlasuuni taamaappoq. Uanga isumaqarpunga inuit taakku asaqatigiit namminneq aalajangertariaqaraluaraat sumi nunamiikkusunnerlutik qanorlu iliorusunerlutik. Asaqatigiinniarlik nunat killii imaanngilaq asaqatigiinnerannut killiliissasoq. 
Atuagaq tamaat isigalugu nalilerusuppara nuanneraluarluni atuakkami pisut suna tamannguat ilanngussuunneqarami, isumaqarnarsinnaangaluartoq atuakkap ilaani taakkartorneqartut pingaarpallaanngikkaluartut; Ujuut Mettellu qaqqamut pisuttuarneranni nukappiaqqat marluk marsertut isumaga malillugu pisunut atassuteqarpianngitsut; tassani piffissami Eqalummiut Ujuup Mettellu samminerat paasereernikuummassuk.  Atuakkap imaanut qulequtaa attuumassuteqarpoq, Ujuut pillagaq avannaani Akuamiuneersoq eqqartorneqarnerummat, taassumallu meeraaneraniit perorneranut misigissusai paasinarluartumik erseqqissumillu eqqartorneqarmata, inuttatut pingaarnertut inissisimammat. 
Atuagaq ”Pillagaq Akuamiu” suliassiissutit suliassartai toqqammavigalugit allaaserinninneq naammassivoq. Suliarinerani inuttat ilisaritinneri assut takinaarnarput, assersuuteqarfiginarlutillu sooq taama allannerluni. Suliassaq tamaat isigalugu ajunngilaq. 
Arnaq B. Johansen 2.p 12. november 2006 Kalaallisut allaaserinninneq 
Nersualaarinninneq 
Allatami ”Imminut tatiginerup ingasaassap ulorianartunngortippaatigut”-mi inuit uloriarsisarnerannut psykologit marluk misissuinerannit paasisat nassuiaateqarfigissuakka isummerfigalugillu. Nassuiaateqarlungalu isummereeruma ullutsinni nunatsinni perorsaariaatsimut sanilliutissuakka. 
Psykolugit misissuinerisa paasitippaat inuit imminnut naleqartippallaartut ulorianaateqarsinnaasut. Ulorianaateqarsinnaanerisa pissutigaat piffissaq tamaat akuersaarneqarnissamik pisariaqartitsimmata aammattaarlu persuttaasartut ulorianartorsiorlutik misigigunik persuttaanissaq kisiat aniguiffissatut isigilertarmassuk.  Piffissaq tamaat akuersaarneqarnissamik pisariaqartitsisut, inuit imminnut naleqartippallaat, isumaqarpunga ingasaassivallaartut tassami inoqatitik puigorlugit imminnut kisimik eqqarsaatigigamik aammalu inoqatimik ilaat aamma akuersaarneqarnissaminnik ilaatigut pisariaqartitsisarneri inuttut takusinnaannginnamikkit tappiiffeqarnermikkut. Uisinniassagaanni isumaga malillugu inuttut ineriartornissaq pisariaqartippaat assut pitsaanerusumik nuannernerusumillu inuuneqalernissaq anguniarlugu. Persuttaasartut uani eqqartorneqartut isumaga malillugu ilai inuupput meeraanerminniilli ingasaassamik nersualaarneqartarsimasut, inersimasunngoramillu nalusaminnik tamanna ajornartorsiutigilersimagaat. Tamanna aamma aallarniutaasarpoq inuttut sakkortuumik inoqatiminnut isummertarnerat aammalu namminneq isummatik kisiisa malinniartaraat eqqarsaatigalugillu, akerlilerneqaraangamik sakkortuumik qisuariartarput isumaga malillugu  nalusaminnik akerlilerneqarnertik inuttut tiguneq saperamikku taamaattumik akerlilerneqaraangamik ilukkut annertassapput taannalu sakkortuumik qisuariaatigisarpaat ulorianartunngortittarlugillu inoqatiminnut inuiaqatigiinnullu.   USA-mi pisartut pisullu aamma allatami eqqartorneqarput; 1999-mi Aprilimi nukappissat marluk atuarfimmi atuartunik ilinniartitsisunillu toqoraanerat meeqqallu suli ukiukillutik oqaatsit uku ilikkareersimasussaagaat:”inuuvunga pitsaasoq, pissutigalugu…”.  USA-mi aallaasersortarneq meeqqallu mikinerminninngaanniilli oqaatigisinnaaleriigassaat isumaqarpunga arlaatigut imminnut attuumassuteqartut naak ”inuuvunga pitsaasoq, pissutigalugu…” oqaatsit namminerminni ajunngilluinnaraluartut, inuttut qanoq imminut isiginermik takutitsisuummata. USA-mi pisartut pisullu isumaga malillugu imminut ingasappaallaamik naleqartinnerup piliarigai; meeraallutilli pikkorigitittartorujuupput isumaqalertarlutillu inoqatiminnit allanik pitsaanerullutik, kisiannili alliartornerminni ajoqutigilertarpaat eqqaareernittuut akerlilerneqarnertik tigusinnaanagu tiguneq saperlugu sakkortuumik qisuariartarput ilaatigut nukersornertalimmik, inoqatinut allanut nalusaminnik takutillugu inuttut nakuussuseq annikitsuararsuaq imminulli naleqartinneq annertooq ulorianartorlu.  Annertuallaamilli imminut naleqartinneq kisiat allaaserineqanngilaq; eqqartorneqarportaaq inuit imminnut piviusumik naleqatittut; namminneq kukkussutitik killilimmillu piginnaaneqarnertik nalunngikkaat akueralugillu. Isumaga malillugu tamakku inuit ingattajaamik naleqartittut imminnut taakkoorusuttaraluartut imminnut piviusumik naleqartittut.  Soorunami imminnut naleqartippallaat ilai itertutut ittarput paasilertaramikku akueriuminaatsiullugulu inuttut sanngiittuunertik, siunnersortinnissaminnillu qinaasisarlutik, imaluunniit qanigisaasa siunnersortarpaat sumut qanorlu saaffiginninnissaat, assersuutigalugit qaqiffiit oqaloqatiginnittarfiillu. Ilai ajoraluartumik inuunertik ingerlatiinnartarpaat, ingasappallaartumillu imminnut tatigisut inoqatiminnut ulorianarsisarput ilaallu taaneqartarlutik ”psykopat”-inik. 
Ullutsinni nunatsinni perorsaariaatsimut sanilliullugit tamakku ilaatigut assigiiffeqarput akerleriiffeqarlutillu; assigiiffiisa ilagivaat angajoqqaat meeqqatik ajunngitsumik ilioraangata tamatigut oqartarput ”uumma pikkorittutit”, kisiannili naalanngikkaangata imannak killilerneqartarnerat killeqarpoq, oqaluunniaannartarpaat ”taamaattussaanngilatit!” ”Kukkuvutit!”; meeraq marluk arfinillillu akornanni ukiulik taamannak oqaluunneqaraluaruni paasiunnanngilaa, inersimasup inersimasoqatini oqaluuttutullusooq meeraq killileraluaruniuk. Isumaqarpunga meeqqat oqaluutiinnarlugit killilersukkat alliartornerminni tamanna ajornartorsiutigisaraat eqqarsartarlutillu arlaatigut namminneq isummatik torraanerusut imaluunniit ajunnginnerusut naak allat allatut isumaqaraluartut atoruniuk ajorunnanngitsoq, isummanili unioruniuk ulorianarsisinnaavoq. Tamanna nammineerluni aaqqissinnaanngilaa meeraangallarami killissani sumiittoq nalunikuugamiuk. Assigiinngissutaat aana: meeqqat, meeqqat paasisinnaasaannik iliorluni killiliinissaq perorsaanermi pingaartorujussuuvoq, imminut assersuutigiguma: meeraangallarama killissara qaangersimagaangakku angajoqqaamma inersimasutut meeqqatuunngittoq oqaluunneq ajornikuuaannga, kisiannili uanga paasisinnaasama nalaanituut killilertarnikuuaannga; ilaatigut assakkut patillunga isikkut tikkuarlunga isigalunga oqartarnikuupput:”Taamaattussaanngilatit! Taamaasioravit nalusoq!” qissareraangamalu kamalerlunga innartitaasarnikuuvunga, kisiannili isumaga malillugu ajunngittortaa aana: qiajunnaaruma kamakkunnaarumalu angajoqqaama eqqissillutik uanga paasisinnaasama nalaanituut oqaluuttarnikuuaannga sooq naveersinnersunga nassuiarlugu. 
Allatami ”Imminut tatiginerup ingasaassap ulorianartunngortippaatigut”-mi inuit uloriarsisarnerannut psykologit marluk misissuinerannit paasisat nassuiaateqarfigaakka isummerfigalugillu. Nassuiaateqarlungalu isummereerama ullutsinni nunatsinni perorsaariaatsimut sanilliuppakka. 
Arnaq B. Johansen 3.p 15.11.2007 Kalaallisut allaaserinninneq 
Oqaatsitigut piumasat 
Malik Berthelsenip atuagalliummi ”Sermitsiaq”, nr. 38, 2004-mi saqqummersumi oqallissaarutigisimasaanit eqqartugaanit tigulaarinnittarlunga isummerfigisassuakka. Isummerfiginerani assersuuteqartarlunga, assersuuteqarfigineranilu itisilernerusassallugit. Malik kalaallisut oqaatsigut pillugit, qanoq kulturikkut pingaaruteqartigineri, kisiannili ilinniagaqarnikkut pingaaruteqannginnieri eqqartorpai, eqqarsaasersuuteqarfigalugu sooq kalaallit amerlasuut oqaatsinik allanik ilikkarniarnermikkut ajornartorsiortarnerat. 
Oqaatsit pillugit isummakka allaaserissuakka. Oqaatsigut kulturerpullu qanoq uatsinnut pingaaruteqartiginerat, naggataagullu qulequtaq tikissallugu. 
”Kalaallisut oqaatsivut ilumut iluaqutaappat? Nunatsinni oqaatsini pingaarnerssaappat? Atorfissaqarpippavut? Aap kinaassutsitsinnut ilisarnaatit pingaarnersaraat.” Maliup aallaqqaammut taavaa kalaallisut kinaassutsitsinni ilisarnaatitut pingaarnersaasut oqaatsigut. Isumaqatigaara taama oqarmat, pissutigalugu qanga kalaallit siuaasagut oqaatsigut atorlugit paaseqatigiittarput, nunatsinni sineriammi, tunumi avannaanilu angalagaluarunik piniagassat malittaralugit. 
Ullumikkut oqaatsigut suli taamatut inissisimapput, tassa nunatsinni angalagutta kalaaleqatitsinnik attaveqarniarutta kalaallisut oqaatsigut atorlugit attaveqatigiittarpugut, naak oqaatsigut qanganit sanilliullugit qallunaat tuluillu oqaasiinik akusaanerungaluartut. Assersuutigalugu taaneqarsinnaapput ulluinnarni oqaatsit atortakkagut, soorlu makkuusut: biilit, fjernsyni, snescooterit, taskeq, cremé, mobiili assigisaallu. Tamarmik kalaallisut taaguuteqaraluarput, kisiannili qallunaatut tuluttullu taaguutaat atorlugit oqaatigissallugit ajornannginnerummata, naannerummata taajuminarnerummatalu taanissaannut allannissaannullu atortarpagut. Siunissami aamma kinguaatta kalaallisut oqaatsigut nangillugit qularnanngittumik oqaasereqqittussaavaat, kinaassutsisinnut kulturitsinnullu pingaarnersatut inissisimammata. 
Namminersornerulernitsinniik kinaassutsimik kulturimillu pingaartitsineq qiviassagutsigu annertuvoq, eqqumiitsuliornikkut (Miki Jacobsen, Thue Christianen, Christian Rosing), taalliornikkut (Sume, G-60, Inneruulat), filmiliornikkut (Qaammarnup Uummataa, Eskimo Weekend), isiginnaartitsinikkut (Qasapip Ullua Kingulleq). Isiginnaartitsisartut kulturerput pillugu takutitsisarput akuttugaluartumik. Piffissami kingullermi isiginnaartitsisartut kulturitsinnillu pingaartitsisut kulturerput pillugu Qanoruukkut, radiokkullu tusarsaapput isiginnaartitsisartut ukiumut taperneqartarnertik annikigalugu akerliussutsimik takutitsisut. Akerliussutsimik takutitsinermi takutinnarpaat ersersinniarlugulu siullermik aningaasakilliornertik, tapersersorneqanngitsutut misiginertik, aappassaatut kulturitta tammariartunnginnissaa anguniarlugu maluginiaqqunertik. Inatsisartut 5 mio. kr.-nik ukiumut tapiisalernissartik aalajangermassuk, isumaga malillugu eqqortuliorput, tassami kulturerput eriagisassaavoq tammartikkusunnanngitsoq, iliorfigineqanngikkunilu Canadami inoqatitta qanoq oqaatsitik, kulturertillu annaajartonerattut ilisinnaanera periarfissaqarmat. Canadami inoqatigut ima kulturertik oqaatsitillu annaasimatigaat, allaat ernutaq aanaminut aataminullu oqaluttuarsinnaanngilaq atuarfimmi sulerisimanerluni, pissutigalugu tuluttut oqaatsit, sakkortuumik taallugu pinngitsaalisamik atorneqarmata, namminneq oqaatsitik atoqqusaanatik. 
”Ilinniartitaaneq eqqarsaatigissagutsigu, atorfissaqartippavut? Naagga!!” Isumaqatigaara, pissutigalugu ilinnartitaaneq eqqarsaatigalugu oqaatsigut ajoraluartumik atorneqarsinnaanngillat, pissutigalugu meeqqat atuarfianiit ilinniaqqiffinnut allanut ingerlaqqinniaraanni qallunaat tuluillu oqaasii pisinnaasariaqarmata, aammalu ilinniaqqiffinni tamani atortussat tamarmik, atuakkat paasisariallit pigisariaqakkallu ilinniarfimmi pingaarutillit qallunaatut tuluttullu taamaallaat periarfissaammata. ”Pisariaqarpa meeqqat atuarfianni kalaallisut soraarummeertarnissarput?” Maliup taama aperinera  isumaqarpunga imminut illuatungilertoq aallaqqaammut oqaaseqarnerminiit, tassami isummerpoq kalaallisut oqaatsigut kinaassutsitsinnut pingaarnersatut inissisimasut, taamaattumillu tammaannarnissaat iluatinnartuusut, uanili allappoq pisariaqarnersoq soraasummeerutigisarneri ingerlatiinnarneqassanersut. Isumagami malillugu oqaatsitta tammannginnissaannut tammariartunnginnissaannullu aqqutissatuaasoq meeqqat mikinerminniilli kalaallit oqaatsigut ilinniassagaat ilikkarlugillu, naak qallunaat tuluillu oqaasii aamma ilinniaraluarlugit. 
Meeqqat atuarfiini qallunaat tuluillu oqaasii siusinnerusukkut ilinnartitsissutigineqartalerat Atuarfitsialaap eqqunneqarnerata kingorna isumaqarpunga nunatsinnut siunissaq eqqarsaatigalugu iluaqutaassasoq, pissutigalugu oqaatsit amerlanerit pisinnaagaanni ilinniaqqinnissaq ilinniarfinnut annerusunut periarfissaq annerulertussaammat, taamaattumillu ilinniareerunik nunatsinnut uterunik iluaqutinngorumaarlutik ilinniarsimasullu nunatsinni amerlanerusut pigilissuagut.  ”Atuarfitsialaap atuutilernerani nalunngilara qallunaatoortarneq tuluttoortarnerlu siusinnerusukkut aallartittalersoq. Tamanna soorunami qujanaqaaq. Isumagali malillugu isumaqarpunga suli siusinnerusariaqartoq.” Allannera ”siusinnerusariaqartoq” isumaga malillugu ingasappallaalerpoq, tassami iluamik kalaallit oqaasii pigiinnassagutsigit, oqaasersianik allanik ilaartoqqippallaarnagit, meeqqat periarfissaqartariaqartut iluameersumik pulaffigisariaqaraat puigukkiullugillu allanik oqaatsinik ilinnialersinnatik. Taamaalinngikkutta allareernittuut Canadami inoqatitta assigatut pilersinnaagatta, taakkutuulli pinngitsaalisaanngikkaluarluta, kisiannili uagut namminnerluta pisuussutsitsinnik oqaatsigut tammariartulerlutik tammarlutillu. 
”…Inatsisartut naalakkersuisullu imminnut taamak annertutigisumik qaffaanissaminnut akissaqarsimappata, aamma nunatta iluaqutissaanut meeqqanut akissaqartariaqassapput.” isumaqatigaara, pissutigalugu siullermik, meeqqat nunatta siunissarai, pisariaqarpoq alliartornerminni ajunngittumik ilikkangaqarnartumillu peroriartornissaat. Isumaqarpunga  meeqqeriviit, atuarfiillu sipaarfigineqarneri millitikkunik, assersuutigalugu meeqqat atuarfiini nerisarneq aaqqinneqarsinnaavoq, meeqqat tamarmik perlilernatik, nukissaqarlutik piumassuseqarlutillu atuarsinnaanngortillugit, tamarmimmi ullaakkut angerlarsimaffimminniit anitinnatik ullaakkorsiorneq ajormata, ilaqutariit iluanni akissakilliorneq ajornartorsiornerlu pissutaallutik. Meeqqat piumassuseqarlutik nukissaqarlutillu atuarunik siunissami ilinniaqqiffinni ilinnialernissaat, ilinniakkaminnillu naammassinnissinnaanissaat periarfissaq annertunerulissooq, ullumikkumullu sanilliullugu uniinnartartut, oqaatsit patsisigalugit ikilissapput. Aappaattut, nunarput ukiumut bloktilskud-nik Danmarkimit 3,2 mia. kruuninik pisarput, taakkunanngalu 60% inatsisartunut tuttartut paasitinneqarpugut oktoberip  naangajalernerani KNR-kkut aallakaatitassiami ”Flugten fra Grønland”-mi. Inatsisartut taakku aningaasat assigiinngittunut atortarpaat, assersuutigalugit ilassinnissutinut assigisaannullu, qaavatigullu aningaasarsiakkaajullutik, sulilu aningaasarsiatik qaffaqqinnikuullugit, pissutaatillugu angalanerminni aningaasartuutit namminneq akilertalertussaangamikkit. Taannartaa isumaqarpunga ingasattoq, pissutigalugu qaammatit tamaasa ilai angalaneq ajorput, tamakkulu aningaasat inunnut ataasiakkaanut tuttarput inuiaqatitsinnut pissakilliornernut, ajornartorsiuteqartunullu tuttussaangaluit. Taakku 60%-it apparsinnaangaluarpata annertuumik iluaqutaalernissaat ilimagaara, tassami aningaasarpassuit oqaluuserineqarmata nunatsinni iluaqutissatut tuttussat. 
”Maani oqaatsinik pikkorissarninni tupigeqaakka nunat allamiut taamak sukkatigisumik qallunaat oqaasiinik ilikkarsinnaammata.” taanna ilumoortortaqarpoq, isumagami malillugu oqaatsit allat assersuutigalugu qallunaat oqaasiararpassuit atorlugit oqaaseqatigiimmik ataatsimik sanasarput kalaallilli oqaaseqatigiiliorniarunik oqaatsimik taasiniarunik ilassuteqartarput, naaneralu aalajangiisuusarluni oqaaseq sumut tunngatinneqarnersoq; inummut, ilinnut, ukununnga il. il.. 
Assersuutigalugu ”Colatorusuppunga” uani ersippoq kinaassusersiutit siulliat colamik perusuttoq. Oqaatsip sorlaa, uigorlugu kinaassusersiutilersorlugulu pisaratsigu, qallunaalli oqaasiini oqaaseq ataaseq ataatsimik isumaqartarluni. Kalaallit ikattut qallunaat tuluillu oqaasiinik ilikkarniarnerminnik ajornartorsiuteqartarnerannut pissutaasoraara uagut oqaatsigut takisuujummata oqaatsilli allat oqaasiararpassuummata. Aammattaaq pissutaatippara inuiaqatitta iluani ilinniagaqarsimannginnerusut oqaatsinik ilinniarnissaminnut piumassusikittarnerat, taakkulu meeraat oqaatsinik ilinnarnissaminnut piumassusikinnerusarneri, pissutigalugu angerlarsimaffimmi ilinniagassaminnik ikiorneqarsinnaaneri killeqarmata. 
Kalaallit oqaatsigut kusanartuupput tusarnersuullutillu. Kalaallit ilaat immaqa taama isumaqanngikkaluarput, tunuliaqutigalugu siunissami pisariaaruttussatut isigigamikkit, pissutigalugu oqaatsigut nunarsuarmi ilinniagaqarnerup tungaatigut pisariaqannginnerat, atorsinnaannginnerallu. Aammattaarlu kisitta oqaaserigatsigit akilinermiut inoqatta ilaat eqqaassanngikkaanni. Kisianni ilinniarnerinnaq eqqarsaatiginagu kulturikkut kinaassuserput aamma eqqarsaatigisariaqarput siunissamilu tammaannarnissaa pinaveersaartinniarlugu. Kulturerput tassaavoq inuiaqatigiittut kinaassuserput, siusaasatta inooriaasiat uagullu ullumikkut inooriaaserput. Ileqqulersuutit, pinnguaatit, oqaatsit kulturikkut kinaassutsitsinnut ilaapput. Kulturikkut kinaassuserput uatsinnut pingaaruteqarpoq, pissutigalugu kulturerput annaagutsigu kinaassuseeruttut pilertussaangatta assersuutigalugu atuakkami ”Ajunnginnerpaamik Isumaqarluta”-mi meeqqat 22-vit Qallunaat nunaannut aallartitaapput, uteramillu paasilerpaat kalaallisut oqaatsitik puigorsimallugit. Nuummi børnehjemmemi perorsarneqarput, kalaallillu meeraqatitik silami pinnguaqatigisinnaagaluarlugit kisianni imminnut oqaatsit atorlugit paaseqatigiissinnaannginnertik annerisarpaat, misigisimallutillu immikkoortitaallutik kalaalinngoqqusaanatillu. Tassani isumaga malillugu kinaassusiiarneqarput pissutigalugu kalaallisut oqaatsitik ilikkaqqikkusukkaluarlugit ilinniaqqusaanngilaat, børnehjemmemilu qallunaatuinnaq oqaluttarlutik. Nuannaarlutik soorunalimi peroriartorput, kisianni oqaatsitik annaasimagamikkit anniaatigisarpaat, inuunermillu ingerlanerani ilarpassuisa kinaassusertik paatsiveerussimallugu, pissutigalugu kalaaliupput, kisiannili kalaallisut oqalussinnaanngillat qallunaatuinnaq kisimi. 
Oqaatsigut nunarsuarmi kisitta oqaaseraagut, qangaaniilli siuaasatta oqaasii ingerlateqqippagut, siunissami aamma kinguaassatta ingerlateqqinnissaat kissaatigaara, taamaanngippammi kalaallit piuneerutissapput. 
Qulequtaa ”Oqaatsitigut piumasat” tulluussorivara pissutigalugu Maliup aallaqqaammut eqqaammagu ilinniartitaaneq eqqarsaatigalugu kalaallisut oqaatsigut atorfissaqartinngikkigut, qallunaatullu tuluttullu ilikkangaqarniarnerput ajornartorsiutaasoq, namminersulivissinnaanngittugullu ilinniagaqarlutik naammassisartut nunatsinni taama ikitsigitillugit. Taamaattumik nunatsinni marlunnik oqaaseqarneq kalaallisut qallunaatullu pingaartuuvoq qaffasinnerusumik ilinniaqqinnissamik eqqarsaateqaraanni, taamaalisinnaanngikkaannilu ilinniarfissatut qinersinnaasat killeqarnerussapput. Taamaattumik kalaallit uagut immitsinnut piumaffigisariaqarpugut kalaallisut oqaatsitta avataatigut qallunaat oqaasii pisinnaanngortariaqarlugit Namminersulivinnissatsinnut siunissami kalaallit ilinniarsimasut pisariaqartikkatsigit. oqaatsit arlallit pisinnaagaanni isumaqanngilaq kinaassuserput qimakkipput, kisianniliuna Kalaallit Nunaat siusarsassagutsigu atorfissaqartikkigut. 
Malik Berthelsen-ip allakkamini eqqartugaasa ilai isummersorfigivakka assersuuteqarfigineranilu isummerfigisakka itinerusumik akissusertarlugit. Oqaatsigut pingaaruteqarput, naak qangamut naleqqiullugu oqaatsinik allanik akusaasimagaluarlutik, ilinniaqqinniffissanili tamani ajoraluartumik atorsinnaanngilagut, oqaatsigut atorlugit ilinniaqqiffinni allani ilinniasinnaannginnatta, atortussagut qallunaatut tuluttullu taamaallaat pigineqarmata. 
Meeqqat atuarfiini sipaarniarneq millisikkaanni meeqqat piumassuseqarnerulissapput, perlilerlutik nukissaqarnatillu atuartarnerat allanngortinneqarpat atuarfimmi nerisaqartarneq allanngorpat. Oqaatsigut uigullugit kinaassusersiutilertaratsigit takisuujusarput qallunaat oqaasiinut sanilliullugit. 
Oqaatsigut kusanartuupput tusarnersuullutillu, kisianni eqqaamassuarput kinaassuserput pigiinnassagutsigu kalaallisut oqaatsigut piuneerutsissannginnatsigit kulturikkut kinaassusitsinnut pingaarnersaammata. 
Arnaq B. Johansen 2.p 18. februar 2007 Kalaallisut allaaserinninneq 
Nuna eqqissinartoq inuuffigiuminartorlu 
Allagaq ”Atuagagdliutit nr 1” aamma ”Atuagagdliutit nr 3” 1878-mi saqqummersuniit tigusaavoq. Allattuuvoq Abraham Eliasen Uummannami peroriartorsimasoq (”Uummannami allisarama”) Niaqornanilu ajoqiusoq (”Aamma maani Niaqornani ajoqiulerama inuit maaniittut tupigusoqaat”).   Allagaq oqaluttuarpaluttuuvoq paasisitsiniaallunilu qanga qanoq kalaallit inuusimanerannik; oqaluttuarpalunneranut pissutigaara Abraham Eliasenip misigisarsimasani meeraanerminiillu eqqaamasani oqaluttuarigamigit assersuutigalugu oqaluttuaraa ukiukkut qimussimik inuppassuit maattartut (puisip allusiorlutik sikumi). Allakkap oqaluttuarpalunneratigut malunnarpoq tusagassiortup allagaq allatarinngikkaa, tassami qulequtaaraqaranilu allagaq immikkoortunut assigiinngitsunut agguataarnikuunngilaq misigisalikkersaarutaanerullunili. Misigisalikkersaartup malunnartippaa kalaallit 1840-kkunni inooriaaserisimasaat eqqartoramiuk taavalu 1870-80-kkunni kalaallit inooriaasiat qanoq allanngorsimatigisoq;”Inuit (kalaallit) ileqquat allanngorsimaqaaq, silalinnilu alianaqaaq inuit ileqquat allanngoriartorami”. Issuaanermut atatillugu taarusuppara sunaluunniit sumiikkaluaruniluunniit allanngoriartortuarmat, tassa Nunarsuup illuatungaaniikkaluarutta  nunatsinniikkaluaruttaluunniit oqaatsigut, kulturerput, inooriaatsit allallu allanngoriartortuartuummata. Allanngoriartornerlu taanna allakkami eqqartorneqarpoq; qanga piniarnermut sakkut atorneqartartut nutaaliaanerusunik taarsersulermata, assersuutigalugu allakkami taaneqartoq tooq, tooq suli atorneqaraluartoq aallaat atorneqaleraluttuinnarnera eqqaaneqarpoq. Aallaat atorlugu piniarneq eqaannerungaluartoq sukkanerungaluartorlu piniagassanut sunniuteqarnerluppoq, tassami assersuutigalugu ullutsinni qilalukkat, tuttut, appat, mitit, aqissit allallu killilimmik piniaqqusaammata nungujuinnarnissaat pinaveersaartinniarlugit. Inooriaatsip pitsanngornerata kinguneraa, allakkami pingaarnertut eqqartorneqartoq 1850-kkunni qanoq kalaallit inooriaaseqarsimanerat inuuniarnerup tungaatigut, nunaqqatigiit ataqatigiilluarnerisa tungaatsigut, asanninnerup tungaatigut, uppernerullu tungaatigut. Allatamimi Abraham Eliasenip allataani taakkartorneqaramik qanoq inuuneq issimanersoq allattup inuunerata nalaani; inuuniarneq eqqarsaatigalugu piniagassanik ukioq naallugu inuussutissaqartarput taamani kalaallit nunaqqatigiillu ikioqatigiittarput piniagassat tungaatigut, assersuutigalugu qilalukkamik arlalinnilluunniit pisaqarunik nunaqqatigiit assigiimmik tunineqartarput pissaqarnerit pissakinnerit apeqqutaatinnagit, asanninnerup tungaatigut malunnarpoq inuiaqatigiit imminnut asannittuusut; ”qimaleratsigik alianaqaaq ilunngunarlunilu, ilaasut taamani tamarmik asanneqigamik”. Soorlu Abraham Eliasenip ersersinniaraa kalaallit imminnut asaqatigiinnertik ataqqeqatigiinnertillu puigortutut iligaluttuinnaraat, allatammi naanerani allassimavoq pissakinnerit naakkigineqassaaraluttuinnartut pissaqarnerillu imminnut ikioqatigiinneruleraluttuinnartut. Abraham Eliasen isumaqarpoq Guutip isaani inuit tamarmik assigiittut: ”taamaattumik nuliannguara aamma piitsunut tunisiumasarpoq, akissaq isumaginagu, annerusumik napparsimasut asumaginerusarpavut, inuit tamarmik qatanngutigiimmata, ataatap ataatsip qitornaasut asaqatigiissutut”. Ersersippaa Abraham Eliasenip nulianilu qanoq uppertigininertik qanorlu inoqatiminnut ataqqinnitsiginertik, naak ilatik pissaqarnerusut pissakinnerusullu qanoq imminnut ikioqatigiinnginnerutigilersimanersut. 
Oqaatsit oqaaseqatigiillu ilai atorneqartut allatami ilaatigut paasiuminaattortaqarput, assersuutigalugit: suuanngikkallarmata, ullineq, issuusat, angajoqqaarsineq, avaagineqarneq, pissutaavoq allagaq 1870-kkut naalerneranni allagaangami, uagut ullutsinni oqaatsigut atornagit; taamani ullumikkullu oqaatsit assigiinngillat suna tamarmi allanngorartuarami allanngorartuassallunilu. Oqaaseqatigiinnut atatillugu assersuutitut taaneqarsinnaavoq una: ”Immaqali ilissi tamanna malugisarparsi, ajorsartoq akiniutissaqanngitsoq, maani tassa inuit ilaat ileqquat, naak uppertuugunik ajorsartut isumaginerussagaluaraat, tamatumannga ila malunnaqaaq uppinngissuseqallinerulersoq”. Allatap qulequtaaniittut aamma oqaaseqatigiittut isigialugit amigarpasippoq ”Niaqornani ajoqip” ; qulequtaq allaanerusinnaagaluarpoq allataq tigusisussamut soqutiginarsarnerullugu sineriammi kikkunnit atuarneqarsinnaanngorlugu, avannaani najugalinnut kisimi soqutiginarpalukkami, pissutigalugu ”Niaqornani” oqaatsip avannaamiunut toqqaannartumik soqutiginarsaramiuk. Isumaga malillugu ”Inuunitta allanngoriartornera”-mik qulequtaqartissagaluarpara pissutigalugu nunatsinni sumiikkaluarluniluunniit allataq atuarnissaanut soqutiginarnerummat aammalu inuuneq avannaaniinnaanngitsoq nunarpulli tamakkerlugu allanngoriartornera eqqartorneqarmat.   Allatami eqqartorneqartut, inuunitta allanngoriartornerat, immitsinnullu ikioqatigiinneq annikilliartorroq ullutsinut sanilliunneqarsinnaavoq, ullutsinni uagut kalaallit immitsinnut ungasinnerulernikuuvugut; takuinnartigumi inuiaqatigiinni inuit assigiinngitsut qanoq inissisimaneri. Inuit pissakinnerit sukkut ikiorneqarpat? Pissaqarnerniit ikiorneqaratik socialimiit ikiorneqartarput, soorlulu pissakinnerit pissakinneruleraluttuinnartut, pissaqarnerillu pissaatinikkaluttuinnartut; assersuutigalugu Nuuk. Nuummi ersarittuorujuupput kikkut pissakinnerunersut pissaqarnerunersulluunniit; aningaasaateqarnerit illunit angisuunik kusanartunik pisisarput, pissaatikinnerilli ajornartorsiortuupput aningaasaatitik inuuniutissatik naammaqqartarmata amigarlutilluunniit, taamaattumillu atisanut allanullu atorfissalinnut pingaarutilinnut pisinissaat killeqarnerujuullutik. 
Abraham Eliasenip inuunerup allanngoriartorneranut eqqarsaatersuutai ullutsinnut naleqqupput, ilumooramimi isumaga malillugu inuiaqatigiiusugut avissaarnikuusugut pissakinnerit pissaqarnerillu akornanni. Upperisamulli tunngatillugu aamma eqqaalaarusuppara taamanikkunniit ullumikkumut naleqqiullugu inuiaqatigiiusugut uppinnginneruvugut), ingammik inuusuttut. Inuusuttut upperneq ulluinnarni eqqarsaatigineq ajorpaat oqaluuserissanaguli, utoqqaalli upperisamut ataqqinnittuupput inuusuttunullu sanilliullugu uppernerujussuullutik. Utoqqaat ullumikkut qangatuulli ataqqineqartorujussuupput, tamannalu pissutigalugu siunissaq eqqarsaatigalugu isumaga malillugu ullutsinni inuusuttut inersimanerulerunik utoqqaligunillu uppernerup isumaa paasiumaaraat upperisamullu ataqqinninnerat annerulerluni.   Pissakinnerit pissaqarnerillu eqqarsaatigalugit isumaqarpunga avissaarsimanerat siunissami atajuarumaartoq, ataqatigiissutigisinnaasaminnik soqannginnamik; aningaasaatillit ilaisa aningaasat kisiisa eqqarsaatigisarpaat qanorlu silatikkut pigissaartiginissaq, akerlerluinnaanilli pissakinnerit aningaasat atorfissaqartikkaluarlugit ulluinnarni silatikkut pigissaartuunissaq eqqarsaatigineq ajorpaat. Tamakku pissutaallutik pissakinnerit pissaqarnerillu naapeqatigiissinnaanerat mikisuaraavoq. 
Arnaq B. Johansen 1.p Kalaallisut allaaserinninneq 23.april 2006 
Inuuneruna eriangisassaq 
Atuagagdliutit-nit 7. december 2004 saqqummersumi sammineqartoq ”Imminorneq allat pisuussutiginngilaat” Paninnguaq Fl. Lyberth-mit allanneqartoq Gâbánguaq Johansenimik nutserneqartoq) sukumiisumik misissussuara. Suliassiissutit aappaattut aviisiliortuusuusaarlunga inunerup naleqassusaa pillugu aviisimut ilanngutassamik allaaserisaqassuunga. Paninnguup apersugaa tassaavoq Anne Cathrine Lefévre Paarisami tarnip pissusaanik ilisimasalik. Allaaserisap qulequtariscsuaa ”Inuuneruna eriangisassaq. 
Allagaq allakkamilu oqaatsit atorneqartut paasisitsiniutaapput nassuiaallutik, naatsuupput paasiuminarlutillu. Nassuiaaneranut tunngavigaara: imminortoqarsimatillugu qanigisamik allanik pisuutitsineq naliginnaasuusoq, kisiannili ungasinnerusoq eqqarsaatigalugu nassuerutigisariaqartoq imminorneq imminortup nammineq toqqagarigaa. Paasititsiniutaaneranut pissutigaara allaqqasoq: ”Imminorneq. Inuk inuunerminik kipititsiniarluni aalajangeraangat tamanna allat pisuussutigisarpaat? Akissut naaggaavoq…” aammalu ”Ilaqutaasunik imminortoqaraangat qimagaasut aliasuttorujussuusarput. Aliasunneq misigisaat ilaquttaminnik toqukkut qimagaasut allat misigisartagaannit qaangeruminaannerujussuusarpoq.”  Isumaqarpunga inuiaqatigiinnut saaffiginnittoq, pissutigalugu inuiaqatigiinni ilutsinni imminortarneq atugaasorujussuungami, allaammi nunani avannarlerni Kalaallit Nunatsinni imminortartut amerlanersaasut tusartarparput. Kikkulluunniit eqqugaasinnaapput; uanga eqqugaasinnaavunga, illit eqqugaasinnaavutit aamma affarligut illilluunniit affarlitit qanigisaallu eqqugaasinnaapput. Imminortup ilaqutai attugaasullu allat paasitinniarlugit allataavoq, imminut pisuutinneq allanilluunniit pisuutitsineq kamassaqarnerlu tupaqqanerup nalaani naliginnaasuusoq.  Allakkami sammineqarpoq imminortarneq, ilaqutaasut qanoq misigisarnerat, inuiaqatigiinnit inuit ataasiakkaalluunniit pisuutitsinermik ilaqutariinni misigilersitsisarneq, imminortarnerup ”tuniluussinnaanera” ilaqutaasullu kamassaqartarnerat apeqqutit akineqarsinnaanngitsut akissutissarserusukkaluarlugit.  Isummat pingaarnertut saqqummiunneqartut isumaqarpunga tassaasut toqusooreernermi misigissutaasartut, pisuutitsisarnerit, aliasunneq kamannerlu, pissutigalugu taakkartorneqartut allatami eqqartorneqarnerummata ammattaarli eqqaanerpoq qimagaasut paasineqarnissartik pisariaqartittaraat, ilaasa aliasunnertik kamannertilluunniit allanut pisuussuteqanngitsunut sunngitsunullu tutsittoortaramikku naak pineqartut ajortuliorsimanngikkaluartut, taamaalinikkut ilaqutariit iluanni aaqqiagiinnginneq pilersarpoq. Tassani ersersinneqarpoq ilaqutariit oqaloqatigiissutigisassagaat qanoq toqusoorsimanertik misigissuseqarfigalunikku qanorlu tigusimanerlunikku, taamaaliornikkummi aatsaat aliasuut qaangerneqarsinnaammat akuerineqarlunilu naak ilaatigut oqaloqatigiissutigissallugu oqittuinnaaneq ajortoq.  Allakkap naanera: ”Inuunermi ajornartoornerup qanoq iliuuseqarfiginissaanut imminornermit pitsaanerusunik periarfissaqarpoq” ilumoortumik Anne Cathrine Lefévre ”oqarpoq”. Allakkap imaa imminorneq eqqugaasullu eqqartoriarlugit, ilisimasaqarpalulluni misigisaqqortorpasillunilu Anne Cathrine Lefévre kaammattuerpaluppoq ajornartorsiuteqarutta annertuumik inuunerput eriangissagipput ikiortissatsinnillu saaffiginnissasugut ikiorneqarnissattalu angunissaata tungaanut sorsullutalusooq pissasagut.  Oqaatsit atorneqartut nalilissagukkit oqarusuppunga allagaq oqimaattuusoq misigissutsit oqimaattut allaatigineqarmata. Allakkamik atuartussat qisuariarnissaat assigiinngitsorujussuussagut ilimagaara, pissutaatippara taama allanninnut: atuaasussat inuit assigiinngitsuupput; ilaasa imminornikkut toqusoorneq misiginikuuaat allaatigineqartumilu sammineqartut ilisimaaralugit, ilaat oqarsinnaapput: ”una allataq sakkortoq, misigissutsit imminornikkullu qimagaasut nalaattagaat eqqartorneqarput, qujanaqaaruna uanga taamatut misigisaqarsimannginnama! Kisiannimi inuuneq nalunaqaaq.” kisianni inuit ilaat aamma allatut qisuariarsinnaapput.  Isumaqarpunga Anne Cathrine Lefévrep oqaatsit paasinartut ersarissullu atorlugit oqaloqatiginnittarnermini nalaattarsimasani piviusut assersuusiunngikkaluarlunilu annikkai.  Qulequtaa allatamut tulluuppoq atuartussamullu tiguaalluni; atuartussap paaserusulissuaa allagaq qanoq imaqarnersoq. Tulluutissorinassanngikkaluarpoq ima qulequtaqaraluaruni: ” Toqusoornermi misigissutsit nalaanneqartartut”; inuimmi amerlanerpaartaat imaluunniimmi tamarmik nalunngilaat toqusoornermi misigissutsit suut nalaanneqartarnersut, taavalu ilimagaara taamak qulequtaqarsimassangaluaruni inuiaqatigiinnit soqutigineqannginnerussangaluartoq. Allatap qulequtaa takuinnarlugu assitaanit soqutiginarneruvoq, eqqarsarnarami assitaa kisiat takuinnarlugu soorlu tassa allaffimmioq suliassaminik allaqqinnaanik imminortarnermut tunngassuteqanngittunik suliaqartoq.  Assiliartaa tulluussorinarpoq tulluussorinarnanilu; tulluussorineranut pissutaatippara ajussangaluarmat imminornikkut toqusoorsimasut assitaringaluaruniuk, tulluussorinannginneranut pissutaatippara eqqartukkap imarisaa eqqaassagaanni assitaa allaffimmi qarasaasiap saavani inuk issiasoq akunnakkami naliginnaananilu imminortarneq eqqartorneqaraangat taama ittumik assiliartaqartarnera, isumaqarpunga tulluunnerussangaluartoq iliveqarfik qanillillugu assilisaq (sanningasoq qanillilligu ersarissumik assisaq tunuliaqutaralugit sanningasut amerlasuut mikilliartuaartut), taamannammi assitaqakkajuttarput imminortarnernik eqqartuisoqartillugu saqqummiunneqartartut.  Allagaq tamaat nalilissagukku sakkortugaara kisiannilu aamma paasissutissiinera ajorinagu; sakkortuneranut tunngavigaara misigissutsit sakkortuut itisuullu eqqartorneqarmata, minnerunngitsumillu imminortarneq; oqaaseq ”imminortarneq” tusaannarlugu tupattarpunga sakkortungalugulu. Paasissutissiinera ajunngittorujuuvoq, imminornerup kingorna toqusoorsimasut qanoq misigisarneri iliortarnertilu paasisinnaanngornerusutut misiginneqatiginarnerusutullu misiginarluni. 
Inuunerup naleqassusaa Inuunerup naleqassusaa qanoruna paasisarialik? Ullutsinni meeqqat iluamik killilersorneqarpat? 
Allattoq: Arnaq B. Johansen 
Inuuneruna imaannaanngitsoq! Inuunerput tunissutaavoq tamani akisunerpaaq atorluarniagassarput. Inoqarpoq inuunermik atorluaaniartunik, aammali inoqarpoq atorluaaniarpallaanngitsunik. Inuunerup naleqassusaa naalungiarsuunermiik aallarneneqartarpoq. Meeqqap naalungiarsuuneraniit angajoqqaajusut akisussaaffigivaat naalungiarsuk asanninnermik toqqissisimanermillu tunissallugu. Naalungiarsuk iliornikkut paasitillugu asaneqartoq toqqissisimasumiittorlu. Naalungiarsuup meeraanera, inuusuttuaraanera inuusuttuuneralu tamaat angajoqqaajusut akisussaaffigivaat meeqqap inuunera asanninnermik killilersuinermillu tuniorassallugu. Piareersimasariaqarput arlaannik sumilluunniit pisoqarnissaanut, inuunerup ingerlanera nalunartoqartuaannarmat. Angajoqqaat meeqqap atuarfimmi sunngiffimminilu sammisaanik tapersersuinissaat tatiginninnissaallu pingaartorujussuuvoq piumagunikku meerartik ajunngitsumik inuunissaa, taamaalilluni meeraq inuunerup naleqassusaanik paasinnissinnaaqqullugu. 
Angajoqqaaqarpoq illuinnarsiortumik perorsaasunik naak isumaqaraluarlutik tamakkiisumik perorsaallutik. Meeraq asallugu tapersersortarpaat tatigalugulu, kisiannili puigorneqakkajuttarpoq qaqugukkut meeraq killilerneqassasoq. Amerlanertigut meeqqap inuunerup naleqassusaa nalulertarpaa peroriartornermini killissaq sumut killinnersoq ilikkanngittoornikuugamiuk imaluunniit paasinngittoornikuugamiuk. Killissaq ilikkaannarneqarsinnaanngilaq, ilikkaraanni killissaq paasiniarneqartarpoq. Paasigaannilu siunissami pinngittoorani meeqqamut sunniuteqassooq. Ilikkassuaa nammineq inuttut sumut killissinnaanerluni aammattaarlumi suliffittaaruni killissaq sumut killeqarnersoq qaqugukkullu killeq qaangerneqartarnersoq. 
Ullumikkut meeqqat attattorujussuuaat imminnut qinngasaarunneq. Tamatumunnga pissutaavoq meeqqap killissani qaqugukkut qaangernerlugu qaanginnginnerluguluunniit nalusaramiuk, taamaattumillu meeraqatiminut allanut qinngasaarilersinnaalluni. Taassuma takutippaa meeqqap inoqatiminut ataqqinninnginnera, taamalu aamma inuunerup naleqassusia nalullugu sunaasoq. Inuunerup naleqassusaa naalungiaanermiilli ilikkagassaavoq, angajoqqaajusut tamanna nalunngittariaqaraluarpaat. 
Inuunerup naleqassusaa Inuunerup naleqassusaa qanoruna paasisarialik? Ullutsinni meeqqat iluamik killilersorneqarpat? 
Allattoq: Arnaq B. Johansen 
Inuuneruna imaannaanngitsoq! Inuunerput tunissutaavoq tamani akisunerpaaq atorluarniagassarput. Inoqarpoq inuunermik atorluaaniartunik, aammali inoqarpoq atorluaaniarpallaanngitsunik. Inuunerup naleqassusaa naalungiarsuunermiik aallarneneqartarpoq. Meeqqap naalungiarsuuneraniit angajoqqaajusut akisussaaffigivaat naalungiarsuk asanninnermik toqqissisimanermillu tunissallugu. Naalungiarsuk iliornikkut paasitillugu asaneqartoq toqqissisimasumiittorlu. Naalungiarsuup meeraanera, inuusuttuaraanera inuusuttuuneralu tamaat angajoqqaajusut akisussaaffigivaat meeqqap inuunera asanninnermik killilersuinermillu tuniorassallugu. Piareersimasariaqarput arlaannik sumilluunniit pisoqarnissaanut, inuunerup ingerlanera nalunartoqartuaannarmat. Angajoqqaat meeqqap atuarfimmi sunngiffimminilu sammisaanik tapersersuinissaat tatiginninnissaallu pingaartorujussuuvoq piumagunikku meerartik ajunngitsumik inuunissaa, taamaalilluni meeraq inuunerup naleqassusaanik paasinnissinnaaqqullugu. 
Angajoqqaaqarpoq illuinnarsiortumik perorsaasunik naak isumaqaraluarlutik tamakkiisumik perorsaallutik. Meeraq asallugu tapersersortarpaat tatigalugulu, kisiannili puigorneqakkajuttarpoq qaqugukkut meeraq killilerneqassasoq. Amerlanertigut meeqqap inuunerup naleqassusaa nalulertarpaa peroriartornermini killissaq sumut killinnersoq ilikkanngittoornikuugamiuk imaluunniit paasinngittoornikuugamiuk. Killissaq ilikkaannarneqarsinnaanngilaq, ilikkaraanni killissaq paasiniarneqartarpoq. Paasigaannilu siunissami pinngittoorani meeqqamut sunniuteqassooq. Ilikkassuaa nammineq inuttut sumut killissinnaanerluni aammattaarlumi suliffittaaruni killissaq sumut killeqarnersoq qaqugukkullu killeq qaangerneqartarnersoq. 
Ullumikkut meeqqat attattorujussuuaat imminnut qinngasaarunneq. Tamatumunnga pissutaavoq meeqqap killissani qaqugukkut qaangernerlugu qaanginnginnerluguluunniit nalusaramiuk, taamaattumillu meeraqatiminut allanut qinngasaarilersinnaalluni. Taassuma takutippaa meeqqap inoqatiminut ataqqinninnginnera, taamalu aamma inuunerup naleqassusia nalullugu sunaasoq. Inuunerup naleqassusaa naalungiaanermiilli ilikkagassaavoq, angajoqqaajusut tamanna nalunngittariaqaraluarpaat. 
Arnaq B. Johansen 1.p 16. Okt. 2005 Kalaallisut					Allaaserinninneq 
MâliâraK Vebæk: Bussimi naapinneq. 
Mâliâqqaap atuakkiaa ”Bussimi naapinneq” misissorlugu ititnerusumik allaaserissuara allaaserinerani ilaatigut inuttat saqqummiutissuakka, pisut pisut itisilernerullugit taakkartorlugit atuakkiortullu suut ersersinniarsimanerai atuagaq atuakkiarigamiuk. Allatara naggasissuara sanilliussillunga naliliillungalu tunngavilersukkamik. 
Allagaq taamani 1950-60-kkunni arnat kalaallit Qallunaat Nunaannut nuttarnerannut tunngassuteqarpoq, suut ajornartorsiutit naapittarsimaneraat ilaatigullu imigassamut nakkaatiinnartarneri, taakkuinnaalli sammineqanngillat, atuakkammi ingerlanerani ersersinneqarpoq aamma kalaallit ilai qallunaanik ueqarlutik pilluarlutik inuusut.   Atuakkami pisut pisseqattaarlutik ipput; Louisep sinnattornerani pisut Katrinellu eqqarsaatai malittaralugit piffissaq uteqattaallattaavoq ”flashback”. Louisep sinnattornerani Katrinep inuunera malittarineqalerpoq, taamaalilluta tikinneqarpoq ”point of no return” isumaqartoq atuagaq iperaannarsinnaajunnaaripput – paasiniartussanngorlugu atuakkap sinnera qanoq imaqarnersoq, qanorlu naaneqarnersoq.  Piffissaq assigiingitsunut pingasunut agguarneqarsinnaavoq; siullermik atuagaq 1950-60-kkunni pisimasuuvoq, taamanimi Kalaallit Nunatsinni sanaartornerujussuaq peqqutaalluni arnat kalaallit Qallunaat Nunaannut nuttarput uininnarlutik. Aappaattut Louisep sinnattornera sivikitsuararsuuvoq; ullaap tungaani ualingajalertoq illup iluani aaqqissuussialoreerluni innakarpoq Katrine pulaartoralugu sinilerpoq sinnattulerlunilu. Pingajuattut Louisep sinnattornera sivisunngikkaluartoq sinnattup iluani piffissaq sivisuujuvoq; Emiliannguaq marlunnik ukiulik Katrine imminorpoq Nyhavnimi.  Katrine inuugallarami suli Qallunaat Nunaannut nuunnani ilaquttaminik sapingaasimaqaaq, isum-manilu kisiat atorniartuusimallugu, Qall. Nunaannummi nuunniarluni aaliangermat qatanngutaata Olep nangartarsimagaluarpaa Erimmi tatiginnginnamiuk iluatsinngitsumilli. Katrine Qall. Nunaannut nuukkami ajornartorsiutit imaaginnavissut nammineerluni kisimi qaangerniaraluarpai, ikiortissarsiornissani eqqarsaatiginagu, - takusinnaanngittutullusooq. Taamaalilluni Katrinep sapikkatut naalungiatullu perorsagaanera tassuunakkut erserpoq nukatsitaasimasoq, imminullu ajukkuttuusoq.  Eriup arnaa Katrinemut soqutigittaattuuvoq tikikkaluarmammi assamminngilaaluunniit qungujuffiginagulu. Katrine imerniartarfimmiik anilluni naapitai qallunaat marluk qaaqqusigaluarput pilerisaarlugu ilaginiaannarlugu, naaggaarmalli akerartuavaat arnapalaajunerarlugu. Tassuunakkut malunnarpoq qallunaat kalaallinut taamani qanoq isiginnittuusimasut. Akerlianik kalaallit Kal. Nunaanni najugallit isumaqartarsimapput qallunaat tamarmik pigissaartuusut pisuujullutillu; suliartortitammi immikkut ineqartinneqarput kiffalerlutik kalaallit arnat inuusuttaannik. Taamaalilluni G50 G60-llu nalaanni tikisitat pissusigisarsimasaat Qall. Nunaanni pissutsiminninngaanniik allaanerupput; Kal. Nunaanni arnaatitaaminnut kalaallinut asannittuusarsimapput katikkumasarlugillu, Qall. Nunaannulli nuukkaangamik kalaallit nassatatik ,,imminiiginnartarsimavaat” sumiginnartutullusooq ittarsimallugit, tamakkulu arnat pakatsisinneqartarsimallutik imminnullu upperinerat tatiginerallu millisinneqartarsimapput, ullumikkut Qall. Nunaanni ulluinnarni takuneqarsinnaasunik; kalaallit imerajuttut nakkaannikoorpalaartullu. Tamanna kalaallit inuiaqatigiinnut sunniuteqarpoq; qallunaat isumaqarput kalaallit tamarmik taamak imerajuttuusut. Kinguneraallu ullumikkut angutit amerlasuut taamani inuusuttuusimasut nulianngittoorsimanerat, arsaagaasutummi ipput qallunaaniik, taamanimi qallunaat pigissaartutut tamarmik isigineqarput.  Katrinep inuunerani inuit sunniuteqarluartut ikittunnguupput nukilli mikinngitsoq tunniuttarsimagaluarpaat; Emiliannguup arni nukissamik, akiuunnissamik nuannaarnermillu tunisarsimavaa, naak meeraaraannannguugaluarluni pisunik tamanik ilisimasaqanngikkaluarluni. Eriup aallaqqanerani Katrinep utoqqaat aappariit aappaa kalaaleq aappaalu qallunaaq, tassaasut Johanne Larsennilu pulaartaleraluarpai ilagisarlugit qiimmallattorujuullunilu, allaat imigassaq unitsillugu Emiliannguarlu samminerujunngorlugu. Ole Katrinemut ikiuunniartorujuuvoq, inissarsiuullugu inissarsillugulu. Ole nammineq Esbjergimi nuliaqarluni erneqarlunilu najugaqarpoq. Karolinap Katrine najugassaarummat imminiitikkaluarpaa, Karolineli angutinut akilersittartuuvoq, Katrinemut inissisimasuulluni toqqissisimananngitsumik. Aasap ingerlanerani Karolinep Kal. Nunaannut tikeraareernermi kingorna Katrine anisippaa. Ammaaliamut uiusaanullu nuuppoq, sivittajaamik taakkunanermiuulluni illup iluani aaqqissuussisarpoq, Ammaaliakkunniinnini nuannaraa, sivitsortorli ajukkutilerluni naak Ammaaliap ajorinngikkaluaraani. Sunniuteqarluartuinnaanngillalli, Katrinep inuunerani sunniuteqarnerluttut imaaginnavissimapput; Erik asannittuulluni Kal. Nunaannit aallarpoq, Katrineli Qall. Nunaannut tikimmat asuli pivaa, sumiginnarlugu unatartarlugulu Katrinemut nakkarsarneqartutut misiginartumik. Eriup arnaa minnerunngilaq, Katrine Erittulli asuli pivaa misigissusai soqutiginagit, Katrinemi ullut ilaanni angerlarluni aperaaq Erik sumiinnersoq, akineqaannarlunili nuliaminut nuussimagunartoq. Oqaluuserisarpaattaaq ”grønlændertøs”-mik taagorlugu. Hardy pisooqataavoq Katrinep Eriullu avinnerannut, tassami Katrine Hardylu aappariissimapput Erik Qaqortumi sanaartoqataanerani paasisaallutillu. Eriup peqannginnerani Katrine angerlarsimaffimminni nipiliortalerpoq paasinikuullugu Erik Kal. Nunanni arnaatilik, taamaalilluni viceværtip Katrine ,,børneværn”-mut unnerluutigaa, ingasatsikkaluttuinnarmallu Katrine Emiliannguamik arsaagaavoq, tassanngaanniillu nakkarlunilusooq suli itinerusumut, naak nakkaqqareeraluarluni. Tage Olep umiartoqatigisimasaa inissiaatilik. Ole Katrinelu takkumata ajunngisaarnikuulluni Katrine inissiamiik akiliisinnaajunnaarluni animmat oqalorujuffigaa nakkarsarlugu. Ado, Amos Siimuullu Katrinep ilisaanerani najuuttuupput, tamarmik qallunaat nuannarinngilaat, soorlu Erittut ittut; Erik Katrinemut qanoq pissusilersortarsimanera. Louisep Katrinep inuunera paaserusullugu Ole saaffigaa, Katrinemi pulaartorinikuugamiuk, imminullu iterami ajorileraluarluni pulaartoqaasaarluni sinilersimagami.  Atuakkiortup ersersinniartutullusooq takutinniarpai taamani Qall. Nunaanni Kal. Nunaannilu inuunerup assigiinngissusaat, aammalu kalaallit Qall. Nunaannut nuukkaangamik inooriaatsip allanngornerujussuanik paatsiveeruttartut piareersimannginnerup ilisimasallu killeqarneri pissutigalugit. Soorunami tamakkuinnaat takutinnianngilai, taakkartorneqarpummi aamma kalaallit qallunaanik uininnikut pilluarlutillu inuusut. Taamani pisartut uatsinnut inuiaqatigiinnut ullumikkumut sunniuteqarnerlunnikuupput, qanormi tamakku sunniuteqarnerlunnikut pitsanngorsarniarsinnaavagut? Uagut nammineerluta Qallunaat Nunaanni saqquminerusariaqarpugut, takutilluta kalaallit imerajuttuinnaanata, tamakkuinnaanata qallunaat ulluinnarni aqqusinerni takusartagaat; ataasitorujoortut amaartorujuilluunniit, angerlarsimaffeqanngitsut, Herstedvesterimiittut. Makku taakkartorneqartut sakkortupput, kisianniliuna ullumikkut piviusut allanngortissinnaanngisagut. Assersuutigiinnarlugu erinarsortartoq Julie Berthelsen takoriartigu. Kalallit Nunaat inuilu pillugit takutitsilluartorujuuvoq, qallunaat kalaallinut isiginninnerat qangarniik allanngortinnerujuuaa, eqqumaffigineqarnerulerpugut pitsaasumik. Julie Berthelsenniinnaanngilarli, angutit assammik arsarlutik nunanut allanut unammisartut, Rasmus Lyberth allallu aamma qallunaat kalaallinut isaat pitsanngorsaaffigeqataanikuuaat. 
Qangaanerusumut sanilliussissaguma ,,Minik” avanersuarmioq New Yorkimut aallartitaanikoq allat kalaaleqatini amerlanngitsut ilagalugit sanilliussinnaavara. Minik meeraalluni New Yorkimut aallartitaavoq, taakaniinnermini nunaminut angerlarsertarpoq eqqarsaatigisarlugu arlaanni uterumaarluni. Uterami paasilerpaa kalaallisut oqaaseqarsinnaajunnaarsimalluni, tamanna naalliuutigeqaa, kisianni nuliaraluarpoq assigiinnginnertilli pillugu inuuniarnertik ajornartillugu. Minik aaliangerpoq New Yorkimut uterniarluni, uteramilu kingullermisut pilluartiginngilaq, ilaqutarilersimasai peerussimapput, ukiorlu iluitsunngornaluguunniit TB-mik nappaateqarluni Minik New Yorkimi toquvoq. Miniup misigissusai Katrinep misigissusaanut sanilliunneqarsinnaapput; tamarmik nunaminnit asasaminnit aallarput nunamut nalusaminnut, sivitsunngitsorlu inooriaatsit assigiinngitsorujussuit akuuffigilerlugit. Taamaalillutik ,,nunarsuarnut marlunnut” kanngillutik; kalaalioqqusaanngillat, kisiannili aamma nunami sumiiffimminnermiuunatik. 
Maannamut ullumikkumut sanilliutissagukku, tulluutsippara ulluni kingullerni eqqartorneqartumut niviarsiaqqamut 17-nik ukiulimmut Qall. Nunaanni tammartumut. Erik Qaqortulialermat Katrine ilaaqqusaanngilaq, aamma una niviarsiaraq upperisaq pillugu nunaminut uteqqusaanngilaq. Qularnanngilaq Katrinep taassumalu niviarsiaqqap tammartup misigissusaat imminnut ungasippallaanngitsut, tamarmimmi ilaquttatik angajoqqaatik qanigisatillu qularnanngitsumik maqaasivaat. 
Atuagaq nuannersuuvoq paasiuminartuullunilu, naak imaa sakkortuginarsinnaagaluartoq piviusorsiorpalaartuugaluartorlu. Sakkortuneranut piviusorsiorpalunneranullu tunngavigaara Katrinep inuunermini ajornartorsiutit imaannaanngitsut oqitsuinnaanngitsullu aqqusaartarsimammagit. Atuakkap torraqutigivaa taamani G50 G60-kut nalaanni pisimasumik qanoq ilaatigut inuusoqartarsimaneranik oqaluttuarmat, inooriaatsillu assigiinngitsut imminnut sanilliukkuminaatsut atorneqarmata.  Atuakkap misissoqqissaarnerani aamma paasinarpoq qanoq pingaaruteqartigisoq qanoq perorsagaasimaneq; Katrine sapingaalluni naalungiaallunilu alliartortinneqarpoq, inersimasunngoramili nammineersinnaanera killeqarpoq, naak neriuuteqaraluarluni. Ole naalungiaanani alliartoriarmat imaassoraara Ole nammineersinnaanerusoq, angutitut pilersuisussatut sukannersumik perorsagaasimasoq, taamaammallu umiartortuusimasoq. 
Arnaq B. Johansen	3.p 15. maj 2008 Kalaallisut allaaserinninneq		GU-Aasiaat 
Piumasaqaatit 
Kelly Berthelsen-ip atuakkiaanit ”Tarningup ilua”-nit tigulaagaq ”Atorfinitsitsineq”-mi eqqartorneqartut, tassalu atuarfiup pisortaa, pisortallu tulliata ilinniartitsisumik atorfinitsitsiniarlutik oqaloqatigiinnerannit tigulaariffigisaqartarlunga oqaloqatigiissutigineqartut nalilersussuakka, assersuusiortarlunga sanilliussisarlungalu atuakkanut allanut atuarsimasannut tusartarsimasannullu. Taava inuttut piginnaasat isiginiarneqartarneri eqqarsaatersuuteqarfigissuakka, ilinniagaqarsimaneq ilinniagaqarsimannginneq annerutillugit, pissutigalugu inuttut piginnaasat qanorluunniit annertoorujussuarmik sammineqarsinnaammata killilersuinngikkaanni. Naggataatigut qulequtaa tikiutigalugu naggasiorlunga. 
Inuk nalusaq qanoq nalilissallugu nalunartuaannarpoq. Soorlu Kelly Berthelsen-ip atuakkiaani ”Tarningup ilua”-ni atuarfiup pisortaa, ataatsimeeqataatalu pisortap tulliata eqqartoraat qanoq ilillutik paasissanerlugu kina atuarfimmi ilinniartitsisutut atorfinitsissanerlugu. Eqqartorneqartut ilaatigut nalileruminaapput, kisianni ilai nalileruminartuullutik, assersuutigalugu allaqqasoq:”-Uanga isumaqarpunga ilinniartitsisoq ilisimasaqarluartariaqartoq, pappilissatigullumi qularnanngilaq sorleq ilisimasaqarluarlunilu misilittagaqarluarnersoq takusinnaassavarput.” . Tassani soorunami atuarfiup pisortaata pisortallu tulliata atorfininniarlutik qinnuteqartut pappiliaat malillugit atorfinitsitsisussaapput, kisiannili aamma allatami eqqartorneqartoq eqqarsaatigisariaqarpoq, tassami qanorluunniit ilinniagaqarsimagaluaraanni, atorfikkaajugaluaraanni inuup kinaassutsini nammattuartussaavaa, taamaaliunngikkunimi suliffimmini qanoq sunniuteqaqataanissaa minneruvoq, assersuutigalugu ilinniartitsisoq pappilissani malillugit ilinniagaqarluarsimatigigaluaruni kinaassutsini inuppalaassutsinilu atorfimminut nassartanngikkuniuk atuartunut suleqataanullu eqqortumik iliornerunngilaq. Kinaassuseq inuppalaassuserlu sumiikkaluaruttaluunniit nassartuaannartussaavarput misigisanik ilikkakkanik tigusaqarluarnerorusulluta, tamakkulu misigisagut ilikkakkagut ingerlateqqissiinnaajumallugit. Aappaatigut aamma kinaassutsip suliffimmut nassatap ilaa angerlarsimaffimmut qimattariaqarpoq, assersuutigalugit inuttut ajornartorsiutit suliffimmut nassatassaanngimmata, Kelly Berthelsen-ip atuakkiaa ”Erninnut qimakkusutakka”-mi allaqqasoq ”Nuanniitsut uannuinnaq tuttanngillat, aamma inoqatikka ikinngitsut nuanniitsunik misigisaqartittarsimavakka” eqqarsaatigalugu, ilinniartitsisoq suliartoruni inuttut ajornartorsiutit nassarlugit, atuartunut suleqatinullu sunniuteqarnerlussooq, assersuutigalugu ilinniartitsisoq atuartitsivissaminut iseruni isumalulluni kamallunilu atuartitsiviup ilua tamarmi nuanniillissooq, atuartut ilinniartitsisuminnit sunnerneqarnerisa kingunerisaanik. Suliffiup iluani pissuserinnissaq inuppalaarnissarlu pingaaruteqarpoq, avatangiisimmi sunnerneqartarput inuttut qanoq innerit apeqqutaallutik, soorlu ”Tarningup ilua”-ni allaqqasoq ilinniartitsisoq pitsak, sukangasooq ilinniartitsisoqatiminullu oqqassiumatooq eqqartorneqartillugu ”-Taamaappormi, kisiannimi aamma inuk sulilluartoq aamma suleqatimi akornani pitsaasumik pissuseqaruni pitsaanerussagaluarpoq.” . Tamanna nalileruminarpoq, tassami allaqqasut ilumooramik. Kikkunnulluunniit namminerisami suliffimmiluunniit pissuserissaartussaavugut, qanoq uagut pissusilersorfigineqarusunnerput eqqarsaatigalugu. Pissuserissaarutta inunnit amerlanernit pissuserissaarneqarfigitissuugut, pissuserlukkuttali pissuserluffigitissuugut aamma. Assersuutigalugu Mâliârak Vebæk-ip atuakkiaani ”Bussimi naapinneq”-mi immikkoortut arfernanni, aappariit Katrine Erillu Qallunaat Nunaanni najugaqarlutik aappriinnerliornerata takutippaat qanoq imminut pissusilersorfiginerat. Imminnut  akisaqattaallutik pissuserluttajaapput, meerartik puiguinnarlugu. ”Uagut inoqatitsinnik naliliisinnaassuserput, paasiniaavigisattalu naliliisinnaassusiat, qanoq tatiginartigiva? Uagut inoqatitsinnit qutsinnerulersissanerpugut inoqativut nalilersortussanngorlugit?” . Oqaaseqatigiit uku nalileruminaapput, kisianni oqaaseqatigiit kingulliit ilumoortortaqarput, ilinniartitsisut qinnuteqartillugit atuarfiit pisortaat qinnuteqartunit nalilersuisariaqartarput, soorlu ”Tarningup ilua”-ni atuarfiup pisortaa, pisortallu tullia iliortut. Atuarfeqarfinniinnaanngitsorli aamma inoqatit nalilersorneqartariaqartarput, assersuutigalugu eqqartuussisoqarfinni. Inuk eqqartuunneqartoq ajortuliarisimasai aallaavigalugit nalilerneqartarpoq qanoq annertutigisumik pillaatissinneqassanersoq. Aappaatigut inuiaqatigiit akornanni ulluinnarni inuit inoqamminnut nalilersuisarnerat annertoorujuuvoq, inuit nalilersukkat qanoq ittuuneri nalugaluarlugit isikkuisigut siumoortumik nalilereerlugit. Ullutsinni isikkoq pingaarutilerujussuanngornikuuvoq. Assersuutigalugu aviisini assigiinngitsuni allaaserineqartarpoq qanoq sukkatigisumik sanigupallattoqarsinnaanersoq, isikkorissipallattoqarsinnaanersoq assigisaallu. Tamanna namminermini ajoquteqanngilaq, kisiannili aamma inuit piginnaasaat, inuppalaassusaat qanorlu pissuseqarnersut eqqarsaatigineqartariaqarput. Isumaqanngilarmi isikkorissaarutta pissuserissaartuusugut, inuppalaartuusugut imaluunniit piginnaasaqarluartuusugut. Isikkulukkaluarlunimi aamma pissuserissaartoqarsinnaavoq, inuppalaarluni piginnaasaqarluarlunilu. Taamaattumik pualasuujugaanni salukkaanni isikkoq apeqqutaatinnagu kinaassuseq, inuppalaarneq, piginnaassutsit inuttullu pissutsit inunnut naliliinernut najoqqutarineqarunik ajunnginnerussapput, inuk nalusaq nalilerneqarsinnaanngimmat. Oqaloqatigiissutigineqartut ilagaat atorfinitsitassat inuttut qanoq ittuuneranik paasiniaasinnaaneq aamma inatsisit, taakkununngalu tunngatillu allaqqavoq ”Immaqa ataatsimiititaliorutta qinnuteqartut pissuserissusiannik paasiniaasartussanik” aamma ”-Inatsisit putoqaqaat, allassimasoqanngilaq atuarfik atorfinitsitsiniartoq misissuissanngitsoq.” . Oqaaseqatigiit siulliit ataatsimiititaliamut tunngasut, nalilissagukkit isumaqarpunga kinaassusersiorninngussasoq ataatsimiititaliamik pilersitsisoqassappat, naak oqariartuutaa ajunngikkaluartoq. Ataatsimiititaliap paasisatik naapertorlugit atorfinitsitsisalerniarunik imaaratarsinnaavoq ilinniartitsisoq kinaassusaa aallaavigalugu atorfinitsinngitsuukkap sulinermini suleriaasia pitsaasorujussuusoq, soorlu ”Tarningup ilua”-ni ilinniartitsisoq sukangasooq ilinniartitsisoqatiminullu oqqassiumatuup atuartissimasai atuaqatigiinnut allanut naleqqiullugit misilitsinnermi angusarissaarnerusut takuneqarsinnaanerat. Aamma paasiniaaffiit, qinnuteqartup inuit ilisarisimasaisa, qinnuteqartoq paasiniaaffigineqartup qanoq pissuseqarnera illersoratarsinnaavaat ajunngitsuinnarnik eqqartorlugu, suliffittaarniassammat, immaqa uffa suliffimmini allatut pissuseqaratarsinnaasoq. Inatsisinut tunngatillugu naliliissaguma isumaqarpunga atuarfiup pisortaata tullia ajornanngitsuaqqamik suna tamaat angorusuttutut qaapiaaginnartutullu eqqarsartartoq, aallaavigalugu oqaaseqatigiit tulliani allaqqasoq ”Qularnanngilaq allassimasoqartoq paasissutissanik amerlanerusunik pissarsisinnaasugut. Tamanna tunngavigisinnaavarput.” tassami oqaaseq ”qularnanngilaq” paasineqarsinnaangami qaapiaaginnartutut eqqarsaatigilluagaanngitsutut imaluunniit misissuilluartoqarsimanngitsutut. Kisianni ilumoorpoq nunatsinnut sanilliullu inatsisit tamakkiisuunngitsut, ”putunik” peqartut, assersuutigiinnarlugumi ilinniarnertuunngorniartut angajoqqaaminni najugaqartut tapisiarisartagaat suli qaffanneqanngikkallarmata, ilinniarnertuunngorniarfimmut qinnuteqaatini allaqqasut taamaallaat malinneqarsinnaapput, inimik attartuiniaraanni arlaatigut taperneqarsinnaanngillat attartuiniartut, pissutigalugu qinnuteqaatianni allaqqammat angajoqqaani najugalittut. Arlaannaatigulluunniit angajoqqaat najugaqatigiunnaarniarlugit allamut inimut illumulluunniit attartuiniaraanni taperneqarsinnaanngillat ikiorserneqarsinnaanatillu ilinniarfeqarfimminngaanniit. 
Ullutsinni inuttut piginnaasat eqqartorneqartarneri tusarsaanngillat, allareernittuut ullutsinni inuiaqatigiinni isikkoq pingaaruteqartunngornikuuvoq, soorlu tassa inuttut piginnaasat isikkumiik pingaannginnerusut. Ullumikkut inooriaaserput Europamiunut nunarsuarmioqatitsinnullu tulluussangaasorujuugami saluttuunissaq isikkorissaartuunissaq atisagissaarnissaq pingaarnerungajapporluunniit inuttut piginnaasaninngarnit. Inuttut piginnaasat isigineqartarnerat assigiinngitsumik inissinneqarsinnaavoq, tassami assersuutigalugu civilingeniør-ip inuttut piginnaasai ilinniarsimaneranut tunngatillu qutsissumik atorfeqarnera tunngavigalugu inuttut piginnaasaisa isigineqarnerat annertunerussooq aqqusinermi nivattuminngarnit. Pissutaaneruvoq ullutsinni ilinniagarsimanissaq piumasaqaataavoq arlaatigut ilinniaqqinniarutta atorfininniaruttaluunniit. Kisianni aamma allatut eqqarsaatigineqarsinnaavoq, tassami ilinniagaqarsimaneq eqqarsaatiginagu aamma inuttut piginnaasat allatut eqqarsaatigineqarsinnaammata. Assersuutigalugu ilinniagalik ilinniagaqanngitsorlu pinialukkiarlutik aallarunik inuttut isiginnittariaaseq alla atussuaat illoqarfimmiikkaluarunik alla atortussaallugu. Ilimanaateqaratarsinnaagami pinialullutik inuttut assigiimmik isiginnittaaseqartut qutseqatigiillutillu ilinniagaqarsimaneq ilinniagaqarsimannginneq apeqqutaatinngikkaluarlugit. Ullutsinni inuttut piginnaasat isiginiarneqartarneri ilinniarsimanertigut marserneqartutut taaneqarsinnaapput, kisianni aamma inuttut piumassuseq aallaavigalugu piginnaasat ersarissarneqartarput, assersuutigalugu Uno Fleischer nunatsinni akilinermilu ilisarisimaneqarluaatigaa inuttut piumassusini, ilisimasani piginnaasanilu atorlugit qimussimik angalatuunngornikuusoq akilinermiut kalaallillu ataqatigiinnerulernissaat aallaavigalugu. Uno-p inuiaqatigiinni nuimaneranut tunngaviunerupput piumassuseqarnera inuppalaassuseqarneralu. Taakkulu isigineqarnerisa Uno piginnaanilittut inuppalaartutullu isigineqalersippaa. 
Qulequtaa ”Piumasaqaatit” tulluuttutut nalilerpara, pissutigalugu Kelly Berthelsen-ip atuakkiaani ”Tarningup ilua”-ni eqqartorneqartut ilinniartitsisunik qinnuteqarsimasunik qanoq nalilerneqarsinnaanerinut tunngasut qanorlu ittut ilinniartitsisut atorfinitsinneqassanersut eqqartorneqarmata. Eqqartorneqartunuttaaq ilaavoq ilinniartitsisut qanoq ittuugunik iluarnerussasut, qiviaannaraanni ilinniartitsisoq sukangasoq pitsak, ilinniartitsisoqatiminik oqqassiumasup qanoq ilinniartitsisarnera ersersinneqartoq, tassami atuartuutai misilitsinnermi atuartunit allanit angusarissaarnerummata. Inoqatinut naliliisarneq aamma eqqaaneqarpoq. Inoqatit kikkuuneri nalullugit nalilerneqarsinnaanngillat, pissusaat, inuppalaarnerat piginnaasaallu ilikkaqqaartinnagit naliliinissaq nalunartarmat. Inuit piginnaasaat malillugit isiginiarneqartarnerat assigiinngitsunik tunngaveqarput, tassanilu ilinniagaqarsimaneq, ilinniagaqarsimannginneq, piumassueq, inuppalaarneq piginnaasallu aallaavigalugit isigineqartarneri assigiinngillat. 
Arnaq B. Johansen 1.p				Allaaserinninneq 27. Nov. 2005 
Asasara – tassa piga ? 
Hans Lyngep atuakkiaani ”Ersinngitsup piumasaa”-neersoq kap. 14 aallaavigalugu oqaaseqatigiit isumaqartitakka isummersorfigissuakka. Naggataagullu asanninnerup kinguneranik kiserliulersarneq nassuiaateqarfigalugu. 
”Ullorissap anguteqaterpassuani assigalugit arnap qianera periusissaarutigisarpaa qanorlu iliussalluni nalulluinnalersarlugu, apersutuaraangamiuk angerlarserluni oqaraangat paasisinnaanalugu isumallersaatigiinnartarpaa oqarfigipiloortarlugulu angerlarseqiguni angerlaqqullugu”. Isumaqarpunga Ulloriap qanoq iliornissani nalugaa, taamaattumik inuppalaanngitsumik asannippalaanngitsumillu qisuariartartoq, - inuttut nammineq misigissutsini tunulliullugit arnamullu tassunga inuttut matoqqalluni, naak ”asaqatigiikkaluarlutik”. Imaassorinarpoq Ulloriap peroriartornera: Ulloriaq peroriartorsimasoq misigissutsit tungaasigut apersorneqarneq ajorluni, qanoq misigissutsini annisissanerlugit nassuiaassiffigineqarnikuunani aammalu qanoq inunnut qanilaassusermik takutitsinissaminik ilitsersuunneqarnikuunani.  ”Asasaminut taartitut asannippalunnerusumik pineqalernissaq, pilussinnartillugu”Arnannguup  kissaatigingaluarpaa siullermik asasamisut annaasimasamisut Ulloriaq asannittuussasoq, kisiannili Ulloriap inuttut pissusaa allaanerujussuunera pissutigalugu kissaatini pisinnaanngilaa; Ulloriarmi nipaattuuvoq, matoqqasoq oqapiloortartorlu. Taamaammallu Arnannguup Ulloriaq qunugisarpaa imminut asanninninngitsutut peqqarniitsutut inussiarniitsutullu pissuseqarmat (”Nipangiinnartarporlu qunugami asanninneqanngitsumut…”) ”Kalaalermi arnaq angutip pigaa piumasaminillu iliorfigisinnaallugu” Taamani pissutsit taamaapput; angutit naalagaapput, piniartuugamik ilaminnut  pissaqartitsiniartuullutik, arnalli angerlarsimaannartuupput meeqqiortuullutik nerisassiortuullutillu. Kisianni taamani eqqarsartariaatsit naligiissitaanerlu allanngornikorujussuupput ullutsinnut saneqqiullugu; ullutsinni angut arnarlu akisussaaffeqaqatigiipput, angutip arnaq piumallerlunilu naalakkersinnaanngilaa aamma arnap angut perusulerlunilu qanoq iliornissaanik naalakkersinnaanngilaa, ullumikkummi taamaalioraluarutta kukkusutut misinnassooq. Angerlarsimaffiit ilaanni arnaq pilersuisuuvoq angut angerlarsimaannartuulluni, taamaakkaluartoq nalunngilaat namminneq tamarmik akisussaassuteqaqatigiillutik sutigut tamatigut: asaqatigiinnikkut, najugaqatigiinnikkut, akileeqatigiittarnikkut il.il.  Ullutsinni naligiissitaaneq ima atulersimatigaaq allaat arnat suliffinni arlalinni pisortatut atorfeqarsinnaatitaallutik; assersuutigiinnartigu Nunatta Atuagaateqarfiani arnamik pisortaqarput (Elisa Jeremiassen), Meeqqat Atuarfii sinerissamiittut arlallit arnanik pisortaqarput (Sara J. Brandt allallu), Saana arnamik pisortaqarpoq, Inatsisartut allattaat (Ellen Kolby Chemnitz) arnani siullersaalluni Inatsisartut allattaattut atorfilik, socialeqarfiit arnanik pisortaqartiterput allallu suli taakkartorneqarsimmaasut.  ”Takusap tamatuma Ulloriaq assut annilaalersippaa, kiinaa paasinnikkusunnermik amiilaarnermik ilalimmik isikkoqalersillugu, massa ima sivisutigisumik qanoq pineri tamaasa soqutiginngitsuusaarsimagaluarai” Isumaqarpunga Ulloriap misigissutsimi anninnissaanut ”ersillunilusooq” ittoq allaqqavormi ”qanoq pineri tamaasa soqutiginngitsuusaarsimagaluarai”. Arnannguup makinnissaa utaqqigaluarlugu alakkaramiuk ilumigut qamuuna tupappoq Arnannguaq takugamiuk. Tassuuna erserpoq Ulloriap Arnannguaq asangaa takutinnerli ajorlugu, oqaloqatigiinneq ajoramik – asuli Ulloriap Arnannguaq piumasaminik iliorfigiinnartarmagu. Ulloriap Arnannguaq asaneranut ersersiisunut ilaavoq oqaaseqatieeq:”Arnarmi soqutiginngikkaluarlugu illup pisataasa pingaarnersaattut sungiusimasap ulloq ataaseq makinngitsoornera pisimasuummat asseqassagaluartoq seqineq ulloq ataaseq nuinngitsuussagaluarpat”.  ”Illup pisataasa pingaarnersaattut” isumaqarpoq illup pisataasa pingaarnersaat tassa erliginerpaasaq asanerpaasaq iluatiginerpaasarlu. ”asseqassagaluartoq seqineq ulloq ataaseq nuinngitsuussagaluarpat”assilialersuutaavoq; seqineq seqiniusaajuvoq qaamasoq isumaqartoq ilukkut pisuujussuseq aammalu iluartuussuseq.  ”Siullermik qanoq pisimasunik naammattumik paasisaqarusuppoq” Isumaqartippara illup iluani imminnut oqaloqatigiinneq ajortut ullumiummat susoqarsimanersoq, qanoq pisoqarsimanersoq qanorlu eqqarsaateqarnerminnik, taamaattumik oqaloqatigiinnissaq taamaattumik pisariaqartikkaat. Pisuussutaanerpa Ulloriap inutttut matoqqanera imaluunniit Arnannguup qunulluni nipangiinnartarnera? Namminneq tamarmik  pisuussuteqarput, asaqatigiittummi inuuniarunik oqaloqatigiittartussaapput imminnut akerlilertartussaapput allallu asaqatigiinerup iluani pisartut atortussaangaluarpaat. ”Aputimineq saniminut ilivaa qipialu aaguut amiinitqiviulisamit sanaasoq iluarsillugu, timaa tamaat qipittorluaqqissaarlugu, pikkoornerujussuani annilaarutigalugu” soorlu allareeringa, Ulloriap Arnannguaq qanoq asatigalugu qanorlu iluaqutigitigalugu iliornermigut takutippaa. Naak oqapiloortaraluarluni Arnannguaq misigissuseqarfiginngitsutut iliorfigisaraluarlugu asuli pisussaannartut isigisimagaluarlugu imminut tupatsillunilusooq ippoq Arnannguamut asannitsiginini pisariaqartitsitigininilu paasileramigit.  Ulloriap oqaloqatigiittarsimannginnertik peqqissimissutigaa, asasaminullu ittoortutut misigineranut pisuutippakka oqaaseqatigiit uku atorneqartut:”Naalliunneq nipaatsoq paasilluanngisani eqqarsaatigiuarpaa. Aatsaallu najuleramiulli ilisimarusuummeraluarlugu aapparmi qamuuna naalliuutigisaa” aammalu ”Sanimini qisuasarluni sinittup uluai qullinit masaqisut allartissanerlugit?”.  Ulloriap inuiaqatimi imminut isiginnittarnerat namminiussuserminiit salliutippai, taassumunngalu isumaqartippara Ulloriap kinaassutsini tunullugu imminut nalulertoq inuiaqatimi nunaqqatimi isumaat eqqarsaataallu salliutinnerusuaramigit; iliuutsini anguterpalunnersut imaluunniit arnarpalunnersut.  ”Ullunilu kingulerni kingumut toqu isumaliorsuaatigisalerpaa inuunerlu isumasiortaraluarlugu aallartiffissaqarnanilu naaffissaqanngitsumik.” Ulloriap toqu kingornatigut eqqarsaatigisarsimavaa. Kisiannili aamma isumaqarpunga eqqarsaatigingaa Arnannguaq toquppat inuuneq qanoq ingerlaqqissanersoq. Inuuneq pisarnermisut ingerlaqqissua? Ulloriap kiserliortalernissani qularnaareerpaa Arnannguarni nikallornaveeqqutigisarsimagamiuk kiserliornaveeqqutigisarlugulu. 
Inuit ilarpassuisa aapparisimasamik imaluunniit qanigisamik peerutereernerisa kingorna tupinnanngitsumik aliasuutigerujuttarpaat. Amerlanerit akueriinnartarpaat naak peerussimasoq uummamminniitikkaluarlugu, ilaasali qaaginngitsoortarpaat napparsimalissutigisarlugu akuttungaluartumilli ilaasa toqqutigiinnartarpaat aliasunnertik; assersuutigeriarlara aviisikkoornikoq ukioq kingulleq Thailandimi Tsunameqarnerata kingorna anaanaasup panni annaavaa. Pania Qallunaat Nunaanni ilisaavoq. Taamanili anaanaq taanna kiserliornermik napparsimalerpoq inuttut qaangersinnaanngisaminik. Ukiup affaa sininnilaarlugu qaangiuttoq anaanaasoq napparsimalluni toquvoq. – Uuma pisimasup  takutippaa nassuiarlugulu peerussimasup qimagaasullu qanoq imminnut qanissimatiginerat.  Assersuutitut aappaattut tigusinnaavara ukiut arlallit matuma siorna arnap utoqqasaap ernini imminormat annaavaa. Uinilu pisimasoq aliasuutigeqaat. Ukiut arlaqanngitsut qaangiummata uia aamma imminorpoq arnap taassuma assut aliasuutigisaanik. Arnap taassuma kiserngorunnini aliasuutigalugu oqarsimavoq ima:”sooruna ilamma qanigisama taama piinnaraannga?! Kiisa uanga nukissaaruppunga.” kiserngorunnermi kingorna assut aliasuttarsimavoq, kisiannili oqaloqateqartarnermigut akueriartuaarsimallugu naggataagullu akueriinnarsimallugu. Una arnaq utoqqasaaq eqqartugara massakkut ajorani inuuvoq pisimasut erloqinagaarsimaqisut artornangaarsimaqisullu aqqusaareerlugit.  Uku assersuutit marluk tamarmik nassiuarpaat inuit qanoq assigiinngitsigisumik qisuariaateqarsinnaanerat qimagaanerup kingorna.  Assersuutitut tigusimasakka tamarmik piviusumi pisimasuupput. 
Kinaassuseq inuiaassuserlu Ilinniartitsisutut soraarummeerneq 2013 – Kalaallisut allattariarsorneq, atuartullu allataanik naliliineq. 
Kinaassuseq inuiaassuserlu: Aallaqqaasiut: Siullermik imminut ilisariteqqaassaanga. Nivikkannguaq Mørch Reimerimik ateqarpunga, ukiullu sisamassaat ilinniarfissuarmi ilinniartitsisunngorniatut ilinniarnera ingerlallugu. Kalaallisut ilinniartitsisutut soraarummeerninni allaaserissallugu toqqarpara “Kinaassuseq inuiaassuserlu”. Taassuma iluani pingasunik assigiinngitsunik suliassaqarpunga. Suliassara siulleq tassaavoq, “Kinaassuseq” Beathe Poulsenip taalliaa isumasiussavara. Aappaattut, Julie Edel Hardenbergip erfalasuliornermigut suna ersersinniarneraa saqqummiutissavara, aammalu eqqumiitsuliat taakku marluk imminnut attavilerneqarsinnaanersut eqqarsaatersuutigissallugu. Suliassama pingajuat tassaavoq, kinaassutsip kalaaliussutsillu allanngoriartorsimanerata pitsaaqutaanik ajoqutaanillu taakkartuillunga allaaserinnissaanga.   Kinaassuseq: 
“Kinaassuseq” Beathe Poulsenimit taalliarineqartoq, atuareerneragut paasivara kinaassutsimik apeqqusiinermut, aammali kinaassutsimik ujartuinermut tunngatillugu taalliarineqarsimavoq. Inuup nammineerluni ilumini kinaassutsini aalajangertarpaa, kisiannili aamma kinaassuseq inuiaqatigiinni sorlermi inissisimanermut attuumassuserneqartarluni. Beathe Poulsenip taalliaa isumasiussavara, ataani tabelimi taallap isumasiornera immikkoortuni tamani atuarneqarsinnaapput:   “Kinaassuseq” Taallap isumasiornera: 
Maligaasat ingerlaarfigisutut qalipaatillu attullattaakkat	 teqeqqullillu iserfigisakka tassaanerarpaat kinaassuseq. 
Taallap oqariartuutigaa inuunermi aqqusaakkat, nuannersut nuanniitsullu aqqusaarneratigut kinaassuseq pinngortartoq. Maligaasat qalipaatillu tassaatippai, inuunermi atukkat, inuttut nakkariarnerit aammalu inuttut nukittornerit. “Teqeqqullit” tassaasinnaapput inuunermi aqqusaakkat assigiinngitsut kinaassutsimut ilaalluinnartut. 
Imminut aperigaangama   apeqqutimmi qaffakaaleraangata  sumut talinniartutut iigarfissaaruttutut satsigassaaruttaraanga. 
Inuunermi aqqusaakkat aallaaviullutik, kinaassutsimik imminut nalornilerneq pilersarpoq.  Inuunermi misigisimasat apeqquserneratigut, inuk imminut aperilersarpoq “taamaappunga?”, kinaassutsimillu ujartuineq pilersarluni. 
Ilaanni appakaaffigisaraakka pisut pisorsuit,  kinaassusillit silarsuallit silarsuallit allami. 
Inuit tamatta nunagisarput pillugu kinassuseqartarpugut, aammalu inuttut ilutsigut nammineq kinaassuseqartarluta. Taallap takutinniarpaa inuit qanoq assigiinngitsigisugut, qallikkut ilorlikkullu pissutsitsigut. 
Silaannarmut ukisileruma takorluugaqarlunga ilunni pilersikkusuttaraara kinaassuseq kinaassusivik taanna. 
Inuit kinaassutsimikkut toqqissisimaffeqartarput, nalunngikkaangamikku sumi inissisimanerlutik. Kinaassutsimik ujartuineq pilersarpoq, inuup sumi inissisimanini nalornissutigileraangagu. “Inuiaqatigiinni sorlermi inissisimavunga?”. Inuiaqatigiinni kalaaliusuni amerlasuut tamanna apeqqusertarpaat, inuiaqatigiinnit assigiinngitsunit akusaanertik pissutigalugu. 
Maligaasatigut ingerlaarfikkut poora taanna malinnaajuarpoq qamanili piviusoq oqarnialermat naalagassara utaqqilerpara. 
Inuunermi aqqusaakkat “nipilersortoralugit”, kinaassuseq “pooq” peeriaannaanngilaq. Inuttut kinaassutsimik ujaasinermi, qamani ilumi oqariartuut tusarnaartariaqarpoq suliarisariaqarlunilu. Aatsaat taakkua pereerpata imminut naniniarneq ikkussuutilissaaq. 
Aperisarneq imminut kinaavit? Sunarpiaruna perusukkit? Nukiit qamaniittut eqikkartarput,  katattarput sanarfilertarput. 
Kinaassutsimik ujaasinermi, imminut aperiuarneq tassaavoq imminut suliarineq, ilukkut “salinneq”. 
Qamanngaaniit anersaartutut sianiuteeqqanik itertitsisutut toqqarlugu qiviagaqartutut pisunillu tigooqqaasutut,  tassaanerarpaat kinaassuseq. Aamma tassaanerarpaat: ”Kinaassuseq”. 
Kinaassutsit ilisimalluassagukku, imminut qiviarnissaq pisariaqarpoq. Ilorlikkut misigissuseq qanoq oqariartuuteqarpa? Tassa taanna kinaassuseq. 
Taallap ataatsimut oqariartuutigaa, inuup kinaassutsini nammineq, imminut tusarnaarnermigut nanisinnaagaa. Kinaassuseq, inuup misigissusaaniinneruvoq, avatangiisit misigissutsillu aqqutigalugit pilersinneqarsimasoq.  Avatangiisiniipput inuup misigiffigisassai, aammalu inuiaqatigiinni sorlermi inissisimaneq aamma kinaassutsimut ilaalluinnarluni. Maani nunatsinni, ingammik Nuummi inuit inuunerminni kalaaliuneq qallunaajunerluunniit iluminni apeqqusertarpaat akusaanertik pissutigalugu. Taamaammat imminut apersortuarnissaq pisariaqarpoq, imminut tusarnaarluni, inuunermilu suut piumasarinerlugit ataqqillugit kinaassuseq nammattuarneqarsinnaavoq.  “My own Greenmark in Denland” 
Eqqumiitsuliortup Julie Edel Hardenbergip erfalasuliaa, 2005-mi eqqumiitsuliortut allat 13-t peqatigalugit saqqummersitsinermi saqqummersinneqarsimavoq. Saqqummersitsineq Den røde sneescoterimik taallugu. Juliep saqqummersitaa erfalasoq “My own Greenmark in Denland”-mik taaguuserneqarsimavoq, uangalu erfalasup suna ersersinniarneraa allaaserilaassavara. Siullermik erfalasup isikkua eqqaanngitsuugassaanngilaq. Danmarkip Kalaallit Nunaatalu erfalasui ataatsimoortillugit eqqumiitsuliarineqarsimavoq. Erfalasoq qeqqatigut sanimukartumik avinneqarsimavoq. Qallunaat erfalasuat sanningasortalik qeqqatigut avinneqarsimavoq, kalaallillu erfalasuat seqineq immamut “tarrarsortoq” aamma qeqqatigut avinneqarsimalluni, qallunaat kalaallillu erfalasui taamaalillugit katinneqarsimallutik. Saqqummersitsinermi ataatsimut ersersinniarneqartoq tassaasimavoq, Kalaallit Nunaata Danmarkimiit nunasiaataasimanerata kinguneri. Tamanna erfalasup takoreerneragut eqqaanngitsoorneqarsinnaanngilaq. Kalaallit Nunaata Danmarkimiit nunasiaataasimanera ersarippoq, eqqumiitsuliallu ersersinniagaa tassaasoraara nunasiaataasimanerup kinguneranit kinaassutsimik nalornineq. Qanga kalaallit imminnut napatillutik inuuniarneq salliutillugu inuusimapput, kinaassusertik nalunngilluarlugu, inuunerminnilu “inatsisinik” allassimanngitsunik malitaqarlutik ingerlajuarsimallutik. Nunarput Danmarkimit nunasiaataalermat, nunatsinni pissutsit allanngorujussuarput. Siulitta ileqqutoqaat pissusaallu aamma allanit tikinneqartarneq pissutaalluni tammariartulerput, qallunaallu pissusaat atiartuaarneqalerluni. Qallunaanngorsaareernerup kingorna, kalaallit eqeeriartulerput, pisinnaanertillu qangalu pigisimasartik atiartuaaqqilerlugu. Qallunaanngorsagaanermi kinaassutsip allanngorsimanera kalaalinngorsaanermi utertikkiartuaarneqarpoq. Kalaallit Nunaata oqaluttuarisaanerani pingaaruteqartoq Namminersornerulerneq 1979-mi atulersinneqarpoq, kalaallinut assut eqiiallaataasumik, tamannalu tunngavigalugu kalaallinut kinaassutsimut tatiginninneq eqiiallaataanngitsoorsimanavianngilaq. Nunarput qangaaniilli qallunaanit “akuneqarpoq”, qallunaat kalaallillu meeqqiorput, nunarpullu “tamanit” maannamut suli inuuffigineqarluni. Suliffeqarfiit namminersortut amerlasuut qallunaanit pigineqarput, sulilu sulisussanik tikisitsisarneq ingammik sanasunik, aqutsisunik assigisaanillu sulisoqarneq atungaalluni. Juliep erfalasuliaa qiviaqqissagaanni, erfalasup ersersinniagaa kinaassutsimik ujartuinermik nalorninermillu annertuumik imaqarpoq. Nunatsinni ajoraluartumik, qallunaajugunik kalaaliugunik akusaagunilluunniit kinaassutsiminnik nalornisunik peqartuarpoq. Kinaassutsimik nalornineq inuiaqatigiinni isigineqarnermit aamma peqquteqartarpoq. Assersuutigalugu: Qallunaat qitornaat, Kalaallit Nunaanni inuusimasut peroriartorsimasullu, Kalaallit Nunaannut asannillutik imminnullu kalaallisut isigisut, inuiaqatigiinnit allatut isigineqarsinnaasarput, tassa qallunaatut. Taamaalillutik inuit kinaassutsimik nalornilertarnerat pilersarpoq, ilukkut akissutit assortuuttut akissutigineqalertarmata. Aammattaaq kalaallit taamatorluinnaq misigisarput. Eqqaanngitsuugassaanngillat 1951-mi kalaaliaqqat Danmarkimut atuariartortinneqartut, angajoqqaavanniit aallartillugit qallunaatut ilinniariartimmatigit, kinaassusaanniit arsaartuiffigalugit, allaat angajoqqaaminni najugaqaqqissinnaajunnaarlutik, aallartitsisut inassutaat pillugu. Tassa meerannguit tamakkua annertuumik kinaassutsiminnik nalornilernerat pilerpoq, inuunerminni puigugassarinngisaminnik anniaammik tunineqarmata, kinaassutsimik nalornineq imminut tatiginnginnermik kinguneqartitsisoq.  Beathe Poulsenip taalliaa aammalu Julie Edel Hardenbergip erfalasuliaa, tassa taakkua eqqumiitsuliat marluk imminnut attavilerneqarsinnaanersut eqqarsaatersuutigissavakka.  Taallaq aamma erfalasoq eqqaassagaanni, imminnut assut attuumassuteqarput tamarmik kinaassutsimik nalorninermik aallaavilerneqarsinnaammata. Taallami eqqartorneqarpoq inuup kinaassutsimigut nalorninera, ilumigut imminut aperiuartoq, kinaanermigut. Taallami toqqaannartumik nunasiaataasimaneq eqqaaneqanngilaq, kisiannili nammineq atuartutut eqqarsaatit kinaassutsimut tunngasut taallaq atorlugu tarrarsorfigineqarsinnaallutik. Erfalasoq qiviaraanni ingerlaannaq paasineqarsinnaavoq Danmark aamma Kalaallit Nunaat tassani pineqartut. Erfalasoq qiviaraanni ajunngitsut ajortullu tamarmik eqqaaneqarsinnaapput, nammineq erfalasumut isumaliutit qaffakaatinnerigut. Eqqumiitsuliat attavilerneqarluarsinnaapput, imminnut sanillersuunnerigut.  Assersuutigalugu taallaq tigusiffigilaaraanni, allaqqavoq: 
“Aperisarneq imminut kinaavit? Sunarpiaruna perusukkit? Nukiit qamaniittut eqikkartarput,  katattarput sanarfilertarput.” 
Erfalasumut attuumassuserluarneqarsinnaavoq. Inuiaqatigiinni kalaaliusuni qallunaajusunilu, inuusup atugarisimasai tamani tamaani aqqusaarneqarsimasut, erfalasumi inuunermi aqqusaakkat assigiinngitsut eqqarsaatitut erfalanerigut. Kinaassutsimik nalornineq. 
Kalaaliussutsip allanngoriartorsimanerata kinguneri: 
Kinaassutsip kalaaliussutsillu allanngoriartorsimanerani pitsaaqutit ajoqutillu taakkartulaassavakka. Kalaallit Nunatsinni kalaaliussutsip allanngoriartorsimanera ineriartornermi pitsaaquteqaqaaq. Inuiaqatigiit ilinniartitaanikkut, peqqinnikkut allatigullu siuariarsimapput, ilaatigut qallunaanit allanillu tikinneqarsimaneq pissutigalugu. Qanga kalaallit inuuniarneq kisiat eqqarsaatigalugu inuusut, namminersorlutik inuusimapput. Taamani inuiaqatigiiaqqat iluminni ikioqatigiillutik inuupput, massakkullu inuiaqatigiit ikalinikooqaat, inatsisitigullu ikioqatigiinneq pilersinneqarnikuulluni. Ilinniartitaaneq qiviassagaanni silarsuarmioqataanerput suli ersersikkiartorparput, kalaallillu akornanni ilinniarsimasut aamma ikaliartorlutik, ilaatigut nunasiaataasimaneq, allanit tikinneqartarneq pissutigalugu. Suli ilinniarfeqarfinni arlalinni sakkussat qallunaatut allaqqapput, tamakkualu ilinniagaqarnermi iluaqutaanngitsuunngillat. Qallunaatut ilinniareernerup kingunerini aamma tuluttut ilinnialerneq nunarsuarmioqataanermik takutitsisinnaasutut iluaqutissatsialaavoq. Ilinniarnermi sakkussat pitsaasuuneri eqqaavara, kisiannili aamma pitsaasuinnaanatik sakkussat kalaallisut allaqqasut amigaatigaavut, sakkussallu qallunaatut allaqqasut iluaqutsiullugit pilersissinnaallugit. Kinaassutsip kalaaliussutsillu allanngoriartorsimanerata ajoqutai, ilaatigut imminut tatiginnginnermik inunnut arlalinnut eqquivoq. Ilaanni nunasiaataasimaneq pissutigalugu naqisimanninnerit pisimapput, ilaatigut ajoqutaallutik iluaqutaallutilluunniit. Nunasiaataareernerup kinguneranik kalaallit pisinnaasutut imminnut takujartuaarnerat pitsaasuuvoq, eqeeriartulernermi imminnut pisinnaasutut isigeqqileramik. Kinaassutsip kalaaliussutsillu allanngoriartorsimanerata ajoqutaanut ilaapput, kalaallit “isiginnaginnartunngorsimangaluarmata”. Kinguaariinni arlalinni ilaatigut tamanna ajornutaasinnaasarpoq, ilinniagaqannginneq, allanillu isumalluuteqarneq inuit ilaasa isummaminniitilersimammassuk. 
Atuartup allataanik naliliineq: 
Atuartup allataa ataatsimut isigalugu pitsaavoq. Atuartumut suliakkiissut ima allaqqavoq: “Silaannakkut angallammik angalaarlutit nunamut eqqumeeqqinnaamut pivutit. Takusatit misigisatillu takorluukkersaarusiarikkit.”   Atuartup suliakkiissut paasilluarsimavaa, suliassarlu malillugu takorluukkaminik allaaserinnissimalluni.  Atuartoq allaaserinninnermigut takorluuillaqqippoq, eqqarsaatersorsimaneralu atuartutut ersarilluni. Allatamini nammineq inuttaavoq, takorluuisinnaanermigullu allatani takorlooruminartumik allassimallugu. Allaaserisap suussusaanik ilisimasaqarnera malunnarpoq, pisassiissutip piumasaqaataanut attuumassuteqarluartumik allassimagami. Oqaatsit atugai paasinarput, kukkuneqanngingajattumillu allassimalluni, nalunanngitsumik allatani atuaqqittuuguniuk kukkunini aaqqiivigisinnaagai malunnarluni. Kukkunerinik assersuutit: “ukalivarapassuit”, imaattussaq: “Ukalivararpassuit”. Oqaatsinik annikittunnguanik kukkuneqarpoq, annertunerusumik soorlu: “orpipassuit” imaattussaq  “orpippassuit” aamma, “niaqquga” imaattussaq  “niaqora” kukkusimallugit. Oqaaseq “niaqoq” piginnittorsiuseraanni “q”-mik naaneqarmat “-ra”-mik taarserneqartussaagami, taanna eqqarsaatiginngitsoorsimavaa. Oqaaseqatigiinni aaqqitassaq ataaseq aamma assersuutigilaassavara: “ Tassanilu pileritsannermik ingerlaannarlu nalunaarlunga.” Imaassimasinnaangaluarpoq  “ Tassani pileritsannermik ingerlaannaq nalunaarpunga.”  Killiffilersuutinik atuinera ajunngilaq, oqaaseqatigiilli ilaanni uniffinnik amingaateqalaarneri atuarlugu ersertarput. Uniffik, naggat, isaasat titarnerillu atorfissaminnut atorai malunnarpoq. Atuartup allataa qarasaasiamik allataavoq quppernerillu marluk sinnilaarlugit takissuseqarluni. Tamanna pitsaaqutaavoq, aamma allattup, allatap aallartinnera ammasumik allassimammagu atuartussamut takorluuisitsisinnaanera pitsaavoq. Taamaattumik atuartoq karakteerimik B-mik tunerusuppara, akissut suliassiissutini piumasarineqartunut sanilliullugu erseqqimmat, tamakkiisuulluni allalluagaallunilu. Karakteerimik A-mik tunisinnaannginneranut pissutaavoq oqaaseqatigiit annikittuaqqat aaqqitassaalaarneri, aammalu oqaatsit ilai kukkuneqalaarneri apparsaataalaaramik. 
Allaaserinnittoq:			Nivikkannguaq Mørch Reimer Fagimi pamersaanermilu   siunnersortit:	 Palle Høy & Ane Fleischer Ulloq tunniussivissaq kingulleq:		10. Maj 2013 Anslagit amerlassusaat:		64.544 inkl. Probl. Form. 
Ulloq:______________________________ Atsiorneq:_________________________________________ Piareersaataasumik amerlisaanermik ilinniarneq Bachelor opgave 
1. Misissuiffigisassat 
1.1 Aallaqqaasiut 
Bachelorprojektimi misissugassatut aalajangiussakka aallaavigalugit, bachelorimik allaaserisassannut nukarlerni atuartuni 3.klasseni katiterinermiit amerlisaanermut ikaarsaarnermi, sullivilersornerup iluani atortut tigussaasut atuakkallu aallaavigalugit, atuartunut atuartitsissutigissallugit suleriaaseq sorleq atuartut atoraangamikku, atuartunut ilikkalertorfiunerunersoq misissussallugu aalajangiunnikuuara. Atuarfimmi misiliininni misissukkakka akissutisiniarlugit suleriutsit assigiinngitsut atorlugit atuartitsissullunga misileraavunga, sullivilersorlunili atuartitsineq pingaarnerutillugu atuartitsillunga.  Allaaserinninninni sullivilersornerup isumaa, atuartitsineq ilikkarluarfiusumullu atuartitsininni atassusiinera eqqartussavakka. Tigussaasut aammalu tigussaanngitsut atorlugit atuartitsineq qanoq paasineqassanersut paasissutissiissutigilaassavakka. Atuartitsitsininnut teoriit suut ikorfartuinersut, tassa tigussaasut aallaavigalugit aammalu suleqatigiilluni sulineq aallaavigalugu atuartitsinermi, Piaget aammalu Vygotsky atuartitsininnut ikorfartuineri  ”Atuarfik pillugu inatsisartut inatsisaat nr. 15, 3. December 2012”-imut  tunngavilersuutigalugit atuartitsininnut tutsillugit eqqartussavakka. Aammalu qanoq atuartitsisoqarsinnaanersoq, misissugassatullu aalajangiussama inerneri aallaavigalugit nalilersuillunga allaaserinnissallunga. 
1.2 Qulequttamik aalajangiineq: 
Ilinniartitsisutut ilinniarninni inaarutaasumik Bachelorimi misilitsinnissannut toqqarpara, nukarlerni atuartuni matematikkimi katiterinermiit amerlisaanermut ikaarsaarneq(multiplikation) atuartitsinermi atuartitseriutsit assigiinngitsut atorlugit paasiniarusuppara, atuartut suleriaaseq suna ilikkarsarnermi atoraangamikku ilikkagaqarnerusarnersut, tassani pineqarpoq atortut tigussaasut, tigussaanngitsut atorlugit ilikkarsaraangamik sorleq ilikkalertorfiginerusarneraat. Multiplikation toqqarneranut pissutaavoq tigussaasunik atortoqarluni atuartitsinermi sammisaq nutaaq, atuartunut tigussaasut atorlugit atuartitsissutigissallugu tulluartuummat. Nukarlerni atuartitsinermi ilikkagassatut anguniagassani allaqqavoq ”Piareersaataasumik amerlisaaneq ilinniassagaat”. Atuartunut nukarlernut atuakkat misissornerini takusinnaavara 3. klassemi amerlisaaneq annikitsunnguamik aallartittaraat, taamaattumik tigussaasut atuakkallu atorlugit amerlisaanermik ilikkarsarneq aallarniutitut tulluartippara. Tassanittaaq sammerusuppara Sullivilersornerup iluani tigussaasut atuakkallu atorlugit ilikkarsarneq, ilaatigut atuartitsineq ilikkarluarfiusumi atuartitsinerup pitsaassusaanik tunngaviliisut ilai atorlugit atuartitserusullunga. Taassuma sammerusunneranut pissutaavoq, ilinniarfissuarmi matematikkimi ilinniarninni paasinikuugakku atuartut piginnaasaat ilikkartariaasaallu assigiinngitsut pissutigalugit, atortut tigussaasut atorlugit ilinniartitsineq atuartut ilaannut pingaaruteqartoq, ilinniakkaminnik paasisaqarluarnissaat sukkanerusumillu paasinninnissaat anguniarlugu. Aamma ilinniartitsisutut sulilinnginninni matematikkimi tigussaasut atorlugit ilinniartitsineq piareersimaffiginerorusullugu misissuiffigerusuppara. 
1.3 Sammisassamik erseqqissaaneq Problemformulering 
Qanoq ililluni nukarlerni atuartuni 3.klasseni atortut tigussaasut atuakkallu aallaavigalugit suleriaatsit assigiinngitsut atornerini amerlisaanermik ilikkalertorfiusumik atuartitsisisoqarsinnaava? 
Bachelor projektimi misissuininni matematikkimi nukarlerni atuartitsinermi katiterinermiit amerlisaanermut ikaarsaarnermi atortut tigussaasut aammalu atuakkat aallaavigalugit suleriaatsit assigiinngitsut atornerini atuartut periutsit qanoq ittut atoraangamikkit ilikkagaqarnerusarnersut misissuiffigissallugu aalajangiunnikuuara. 
1.4 Ilisimasassanik paasiniagassanillu apeqqusiat 
Sunaana sullivilersorluni atuartitsineq? Tigussaasut atorlugit aammalu tigussaanngitsut atorlugit atuartitsineq qanoq paasineqassappat? Atuartitsinissannut teoriit suut ikorfartuippat? Atuartut qanoq tigussaasut atorlugit matematikkimi ilikkarsarsinnaappat? Atuartut qanoq suleriaaseqassappat? Sullivinni assigiinngitsuni suliassat tigussaasut atuakkallu atorlugit atuartunit aqqusaarneqaraangamik sorlermita ilikkalertorfiginerusarpaat? Atuartunut piginnaasakinnernut suleriaaseq sorleq ilikkalertornarnerua? Atuartut piginnaasaqarnerit suleriaatsit qanoq tiguaat? 
2 Misissuinerup siunertaa 
Bachelorprojektimi misissorusunnikuuara qanoq ililluni nukarlerni atuartuni 3. Klasseni atortut tigussaasut atuakkallu aallaavigalugit suleriaatsit assigiinngitsut atornerini amerlisaanermik ilikkalertorfiusumik atuartitsisoqarsinnaanersoq. Taama paasiniaanissaq uannut pisariaqarsimavoq, atuaqatigiit piginnaasaat assigiinngitsut klassemi atuartinneqartarneri ilinniartitsinermi ajornaatsuinnaaneq ajormat, atuartut piginnaasaat pisariaqartitaallu aallaavigalugit ajornaannerusumik atuartitsisinnaaneq ujartorusukkakku. Atuarfik pillugu inatsisartut inatsisaanni nr.15, 3. December 2012 kapitali 4 § 18-mi allaqqavoq: ”Atuartitsineq allanngorartuussaaq, atuartut ataasiakkaat pisariaqartitaannut piginnaariigaannullu naapertuuttuussalluni.”. Atuaqatigiit piginnaasamikkut assigiinngitsut atuartinnerini akissutiserusutara ujartorusussimavara atuartut katiterinermiit amerlisaanermut ikaarsaarnermi qanoq atuartinneqarunik ilikkalertorsinnaanerunersut paaserusullugu. Aammalu ilinniartitsisutut sulileruma suleriaatsit, atuartullu  pisariaqartitaat aamma eqqumaffiginerusinnaajumallugit. 
3. Misissueriaatsit 
Immikkoortumi uani qanoq misissueriaaseqassanerlunga aammalu misissuininni sakkut suut atussanerlugit eqqartussavakka naggataanilu sammisassamik killiliinera takutillugu. 
3.1 Misissueriaaseq 
Atuartitseriaatsit eqqarsaatigalugit misissueriaasissakka assigiinngitsuussapput. Atuartut assigiinngitsumik suleriuseqarsinnaanissaat anguniarlugu assigiinngitsunik atuartitseriaaseqassaanga, pingaarnerutilluguli sullivilersorluni atuartitsineq aamma atuartitsineq ilikkarluarfiusoq ilaatillugu atuartitsissallunga aalajangiunnikuullugu. Atuartitsillunga aallartikkuma atuartut qanoq ittuuneri eqqumaffiginiaqqaassavakka. Atuartut tamakkerlutik 24-iupput, annerpaamilli atuartut 17-it kisitsinermi atuartittassallugit. Tassani pissutaavoq atuartut annertunerusumik immikkut sungiusartariallit allamik atuartinneqartarmata, uangalu atuartut naliginnaasut atuartittassallugit. Atuartitsinissamut pilersaarusioreernikuullunga, atuartullu kisitsinermi iserfiginerini ingerlaannaq atuartilertussaallugit misiliiartussaanga. Eqqarsaatersuutigaara atuartitsininni atuartut immikkut toqqakkakka sisamat paasiniaaninnut tunngatillugu misissuiffiginiarlugit. Atuartut taakkua misissuiffigerusutama piginnaasaat, suleriaasaat qanorlu ilikkalertortarnerunersut misissuiffigissavakka, misissuinerma tunaartaa akissutiserusullugu. Atuartut annertunerusumik misissuiffigisassakka amerlannginnissaat anguniarpara, atuartitsinerma ingerlanerani alapernaaffigisinnaaniassagakkit. Siullermik atuartitsillunga aallartikkuma atuartut tamaasa piginnaasaat sumut killinnersut paaserusullugit, aammalu misissukkakka akissutiserusullugit misilitsinnertut ittumik ingerlatissavakka, aamma atuartut naggataarpata angusaat sumut killissimanersut paasiniarlugit taamatuttaaq misissugara akissutiserusullugu misiliininnut atatillugu inaarutaasumik misilitsikkumaarlugit. Atuartitsinerma ingerlanerani atuartut ilai sisamat misissuininnut atatillugu apeqqusiakka pillugit oqaloqatigissallugit aalajangernikuuvunga, taannalu misissueriaaseq immersugassat atorlugit ingerlakkusuppara, naggataani uanga inerniliiniarninnut atuartut akissutaat misissuininnilu paasisakka atorlugit naliliiumaarama. Misissueriaaseq alla atugassara tassaavoq ilinniartitsisut akisassaannik apeqqusiorneq. Taakkualu atuartitsineq ilikkalertorfiusumut, tigussaasut atuakkallu aallaavigalugit atuartitsinermut tunnganerupput, paasisakkalu aallaavigalugit nalilersuillunga akissutit atorsinnaajumaarlugit. 
3.2 Atuakkat atortullu allat atuartitsinermi atugassat 
Atuakkanik allanillu sakkussanik atuartut atugassaannik toqqaanermut tunngavilersuut: Atuarfik Hans Lyngemi misissuininnut tunngatillugu misiliillunga atuartitsinissannut, atuartitsinermi sakkut assigiinngitsut misissuininni atorsinnaasannik katiterinermiit amerlisaanermut ikaarsaarnermi, atuakkanik atortunillu pissarsiornikuuvunga. Katiterinermiit amerlisaanermut ikaarsaarnermi sakkussanik assigiinngitsunik atuartitsillunga atugassannik katersinikuullunga atuartitsinissamut pilersaarusiorpunga. Sakkussat katersukkakka tamarmik kisitsisinut aammalu katiterinermiit amerlisaanermut ikaarsaarnermut tunngasuupput, bachelorimi misissorniakkakka aallaavigalugit sakkussaallutik. Siullertut sakkussatut taasinnaasakka tassaapput; Matikkut 4B, tassanilu quppernerit marluk atuartitsissutigissavakka. Matikkut 4B amerlisaanermut tunngasut annertunngimmata, misissuininnut tunngatillugu atuartitsissutissannik ujaasininni pissarsiakka tassaapput Inerisaavimmiit karsi amerlisaanermut tunngasunik tigusaasunik imalik, Atuarfik Hans Lyngep toqqorsivianiit atortut tigussaasut, qallunaat ilinniusiaat ”MULTI 2B” aammalu ”Matematrix 2B”. Atuartitsinermi sakkussat amerlisaanermut tunngasortai atuartitsissutissatut Inerisaavimmiit atorpakka, pilersaarusiuleruma pilersaarummut ilaatikkumallugit.  Atuarfimmi misiliillunga sulinissannut atuartut sullivinni sulitillugit misilerarusuppakka, aammalu ”Atuaqatigiiaanik atuartitsineq” atorlugu atuartitsisarnissara naatsorsuutigalugu. Qulaanilu taakkartukkakka atuartitsinermi sakkut, misissuininnut tunngatillugu katiterinermiit amerlisaanermut ikaarsaarnermi ilinniartitsinissannut atorusupakka, isumaqarama atuartunut 3. klassenut amerlisaanermik ilinniarlutik aallartittunut assut naleqquttut, ilikkalertornarlutillu. Atuartut suliassaasa inerneri misissuininnut atatillugit naliliininni tikikkumaarpakka nalilersorlugillu. 
3.3 Sammisassamik killiliineq 
Atuarfimmi sapaatip akunnerini sisamani misiliininni aalajangiunnikuuara katiterinermiit amerlisaanermut ikaarsaarneq kisiat sammitissallugu. Ima paasineqassaaq nalunaaquttap akunnerini 16-ni katiterinermiit amerlisaanermut ikaarsaarneq, aammalu kisitsisinik annikitsunik amerlisaaneq atuartunut 3. klassenut atuartitsissutigissallugu killiliiffigisimavara. Nukarlerni atuartuni tassa 1-3 klassini, katiterinermiit amerlisaanermut ikaarsaarnermi ilikkagassatut anguniagassat sakkussallu atuartunut angajulliunerusunut sanilliutissagaanni annertunngillat. Taamaattumik aamma atuartut qulequttamik nutaamik aallartinnerat aallaavigalugu kisitsisinik assigiiaanik katiterineq, kisitsisit kanaartaannik akunneqatigiikkaartumik kisitsimmiit kisitsimmut ”pissittaarneq”, kisitsisinik ataasiakkaanik annikitsunilli amerlisaaneq aammalu atortut atuakkat taavalu tigussaasut atorlugit atuartitsissallunga toqqarnikuuara, atuartut suliaat paasiniakkakkalu nalilerluarsinnaaniassagakkit. 
4 Teoriit 
Immikkoortumi uani sullivilersornerup isumaa allaaserinninninni tikissavara, tassunga ilaatillugu sullivilersornerup atuartitsineq ilikkarluarfiusumut CREDE qanoq atassuteqarnera aammalu  atuartitsininni qanoq atassusertarsimanerlugu eqqartussallugit. Tulliullugu eqqartugassara tassaavoq tigussaasut aallaavigalugit atuartitsineq, aammalu atuakkat aallaavigalugit atuartitsineq qanoq paasineqassanersut paasissutissiissutigilaassavakka, atuartitsininnilu teoriit suut ikorfartuinersut tikissallugit. 
4.1 Sunaana sullivilersorluni atuartitsineq? 
Sullivilersorluni atuartitsineq tassaavoq aalajangersimasumik suliaqarnermi malitaqarluni atuartitsineq. Sullivinni periaatsit assigiinngitsut arlaqarsinnaapput, ilinniartitsisup ilaatigut atuartuutini peqatigalugit pilersaarusiai aallaavigalugit atuartitsissusiat malillugit sullivinni aqqusaarneqartut. ”Et hyppigt anvendt undervisnings- og arbejdsmønster kalder værkstedsundervisning eller værkstedsarbejde…Lærerne udarbejder alene, evt. efter samtaler med eleverne, en række værksteder. Et værksted har et navn og er en ramme om et sæt arbejdsopgaver eller aktiviteter.”  Sillivilersorluni atuartitsinermi atuartut naleqquttunik suliaqarnissaminnut periarfissinneqartarput, sumilluuniit naammassiinermik imaluunniit ilikkagaqarfiusunik inerneqarsinnaasunik. ”Eleverne udfører noget praktisk, der ender i et produkt af en eller anden art. Et værksted er et sted, hvor man virker og skaber et >>værk<<.” 
Sullivilersorluni atuartitsineq uanga paasinninnera aallaavigalugu nassuiassagukku, tassaatippara atuartitseriaaseq, sulliviit assigiinngitsut atuartunit aqqusaarneqartussat aallaavigalugit ingerlanneqartussat. Atuartitsinermi siunertat ilikkagassatullu anguniakkat tunngavigalugit  ilinniartitsisumit pilersaarusiorfigineqartartut, atuartunilli sullivinni pilersaarusiat suliassartalersukkat malillugit suliarineqartussat. Sullivilersorneq qiviassagaanni atimini ersereerpoq, atuartitsinermi sulliviit assigiinngitsut aallaavigalugit atuartitsinerusoq. Tassa ima paasillugu atuartut ilinniarnerminni fagimi tunngaviusumik, imaluunniit fagit atuartitsissutissat assigiinngitsut atorlugit nerrivinni sulliviusuni aalajangersimasumik anguniagaqarluni ilinniarneq. Nerriviit sullivissatut inissitat, immikkuullarissunik anguniagalersorlugit inissinneqarsinnaapput, atuartitsinermi anguniakkat apeqqutaatillugit suliakkersorneqarsimasut. Sullivilersorluni atuartitsinermi ilinniartitsisup akisussaaffigaa atuartut suut suliarissaneraat, kisiannili periarfissaalluni aamma atuartut suliassaminnut aalajangeeqataasinnaanissaat. Sullivilersorluni atuartitsinermi atuartut eqimattanut aalajangersimasunut suleqatigiittussatut inissinneqartarput, atuartut amerlassusaat apeqqutaatillugit, eqimattat aammalu sulliviit aalajangerneqartarlutik. Assersuutigalugu atuartut 19-it eqimattanut sisamanut tallimanulluunniit agguaanneqarsinnaapput, ilaatigut piginnaasaat, suleqatiginnissinnaaneri suiaassuserlu aallaavigalugit agguaanneqarsinnaallutik. Atuartitsinerup ingerlanerani aalajangersimagaanni sulliviit atuartunit tamanit aqqusaarneqassasut, aamma pilersaarusiorfigineqartariaqarpoq sullivimmi ataatsimi eqimattat qanoq sivisutigisumik suliaqarnissaat, atuartut sulliviit tamaasa aqqusaarsinnaaniassappatigit. Assersuutigalugu 90 minutsit atuartitsineq ingerlanneqassappat, atuartut tamaasa peqataatillugit aallarniineq/nassuiaaneq ingerlanneqaqqaassaaq, taassumalu kingorna sullivinni sulineq ingerlanneqassalluni. Sullivinni sulineq 60 minutsinik sivisussuseqassappat eqimattallu sisamaallutik, taava sullivimmi ataatsimi atuartut 15 minutsit suliaqartarnissaat naatsorsuutigineqassaaaq, taassumalu kingorna sulliviup aappaanut ingerlasoqartassalluni. 
Sullivilersornermik oqaruma, sullivilersorlunilu atuartitsinermi atuartitsineq ilikkarluarfiusoq(CREDE) aqqusaarneqaruni, taamaappat sullivilersorluni atuartitsineq aamma atuartitsineq ilikkarluarfiusoq ataqatigiissinneqarsinnaasimassapput. Atuartitsineq ilikkarluarfiusup periusaa sullivilersorluni atuartitsinermut assinguvoq, tamarmik eqimattani sulisitsinermut, ikioqatigiinnermut suleqatigiinnermullu tunngaveqarmata. Atuartitsineq ilikkarluarfiusoq nassuialaassavara, qanorlu sullivilersornermut atassuteqarsinnaanera eqqartorlugu. 
Atuartitsineq ilikkarluarfiusoq CREDE-mit tunngaveqarpoq, CREDE uannga naalisarneqarnikuuvoq; ”Center for Research on Education, Diversity and Excellence”, USA-milu tunngavilerneqarluni. Atuartitsineq ilikkarluarfiusoq CREDE-mit tunngavilik, Kalaallit Nunatsinnut tulluarsarlugu atuartitsinerup pitsaassusaanik marlunnik tunngaviliisunik amerlineqarnikuuvoq, tallimaniit arfineq marlunnut tunngaveqalersillugu. CREDE-p ilisimatusaatiginerani inuiaat kulturikkut inissisimanerat sammineqarpoq eqqummaariffigineqarlunilu, kulturikkut oqaatsitigullu tunuliaquttat aamma inuttut qanoq inissisimaneq tassani aalajangeeqataasuullutik. CREDE-ip atuartitsinerup pitsaassusaanut tunngavii naatsumik nassuiaateqarfigilaassavakka, kisiannili atuarfimmi misiliininnut, misissuininnullu tunngatillugu sullivilersorluni atuartitsinermut ilanngussakka annertunerusunik nassuiaateqarfigissallugit. Taakkulu tassaapput: 
Pilersitseqatigiilluni sammisaqarneq: Ilinniartitsisup atuartullu pilersitseqatigiinnerat. 
Oqaatsinik, atuarnermik allannermillu ineriartortitsinerit: 
Ataqatigiilersitsinerit: Isumaqassusermik pilersitsineq –atuartup atuarfimmi inuunermilu ilisimasaasa ataqatigiilersinnerat. Atuartoq angerlarsimaffimmut angerlarsimaffiullu avataani inuuneranut atuarnerata atassusertarnissaa pingaaruteqarpoq. Atuartup nammineq misilittagai, piginnaasai ileqquilu ikikkarsarnermut sunneeqataasarmata. 
Tamannalu Sullivilersorluni atuartitsinermi sulliviit ilaani atuartut aqqusaarpaat, 5.marts.13 Atuartut sullivilersorneranni sullivik 1 naatitanik (pappilissat assitallit) pisiassaqartillugu Multi kopiark side 52-meersoq atorlugu atuartut pisiniartitsisuusaarlutillu pisiniartuusaarmata. Tassani kisitsissut karsi ooriusaanik imalik atorneqarpoq, atuartut sullivimmi sulinerminni atuarfiup avataani amerlisaanerup sumut atorsinnaanera ilinniarpaat. 
Unamminartumik sammisaqarneq: Itisuumik tamatigoortumillu isumaliorsinnaassusermik ilinniartitsineq. 
Oqaloqatigiinnikkut ilitsersuineq: 
Atuarfimmi misiliininni pingaartippara atuartut ilinniartitsisoq peqatigalugu ilinniarnerminnut tunngasunik oqaloqatigiissinnaanissaat. Tamannalu tunngavigalugu sullivilersorluni atuartitsinermi ilaatissallugu tulluartippara læringsdialogcenter-itut taallugu. Læringsdialogcenter-imi atuartut ilikkarsarnerminni ilinniartitsisuminniit ikorfartorneqarnissaat pingaartissimavara, atuartut piginnaasaannik qaffassaanissaq anguniarlugu. Atuartitsininni læringsdialogcenterimiinninni amerlisaanermut tunngasunik atuartut ilinniartippakka ilaatigut ass. 43 aamma 34-tut inissinneqarsinnaasoq nassuiaallunga, tassani anguniarpara atuartut piginnaasaat qaangilaarlugit atuartitsinissara, Soorlu Unamminartumik sammisaqarneq-tut taaneqarsinnaasunngorlugu. 
Maligassiuinikkut periutsinik takutitsineq: Isigisanik iluaquteqarluni ilinniarneq. Ilinniartitsisup atuartitsinermini maligassiuineq aqqutigalugu ilinniartitsissaaq. 
Atuartup iliuusissatut anguniagai/pilersaarutai naapertorlugit sammisaqartitsineq: 
4.2 Atortut tigussaasut atuakkallu aallaavigalugit atuartitsineq 
Atortut tigussaasut atorlugit atuartitsinerup siunertaraa, suliassanik timitaqanngitsunik ”kisitsisinik kisitassaannarnik imalinnik”, imaluunniit kisitsisinik tunngavilinnik tigussaasunnguinikkut suliassanik erseqqissaaneq. Imalu Pernille Pind-ip nittartakkamini naatsumik nassuiarsimavaa:”Konkrete materialer har til hensigt at konkretisere begreber og sammenhænge, som ellers er abstrakte. Målet er at de konkrete repræsentationer på sigt erstattes af mentale repræsentationer…” Tigussaasut atorlugit atuartitsineq ima paasineqassaaq, atuartitsivimmi atuartitsinerup siunertaa aallaavigalugu atuartitsissummut tulluartunik tigussaasunik atortoqarluni atuartitsineq. Atortut tigussaasut atuartunit atorneqassapput, taamaalillutik eqqarsaatitik kisimik atornagit, aammali timitik atortullu tigussaasut atorlugit ilikkarsarnermikkut oqilisaanneqarsinnaaniassagamik. 
Atortut tigussaasut kisitsinermi atorneqarsinnaasut tassaasinnaapput: Kuglerammit, kisitsisit makittakkat, tallinje, centicubesit, ruschebane, kisitsisit ikkussortakkat allarpassuillu atuartup kisitsinermi ilikkarsarnermini atorsinnaasai. 
Atortut tigussaanngitsutut taasinnaasagut tassaasinnaapput atuakkat suliassallu allat atuakkanut/pappilissanut naqinneqarsimasut. Assersuutigalugu atuakkani suliassat tassaasinnaapput amerlisaanermi suliassat  kisitsisiinnarnik imallit, eqqarsaatit atorlugit kisitassat ass. ”5∙4= _______.”  Atuartitsinermi suliakkiissutit ima isikkullit atuartup piginnaasani aallaavigalugit eqqarsaatiminik, imaluunniit atortunik tigussaasunik ikorfartuuteqarluni kisittarpai, nammineq pisariaqartitani malillugit kisitseriuseqartarluni. Atuartorlu ima ilikkarsimatigippat, allaat suliassat eqqarsaataannarminik kisissinnaallugit taamaappat atortunik tigussaasunik atuinissaq pisariaarussimassaaq, ilikkagassaalu taamaalillugit annertuninngorlugit qaffassaqqissinnaalerlugit. Tamannalu immikkoortup tulliani itinerusumik iserfigissavara. 
4.3 Jean Piaget aamma Lev Vygotsky 
Sullivilersorluni atuartitsinermi, atortut tigussaasut atuakkallu aallaavigalugit atuartitsinermi teoriit suut atuartitsininnut ikorfartuinersut uani immikkoortumi ilisaritissavakka. Teoriitiikerit atuartitsininnut ikorfartuisut marluk tunngavilersuutigissallugit toqqarnikuuakka, siullertut Jean Piaget aappaattullu Lev Vygotsky misissuininnut tunngatillugu atuartitsininni teoriitiikerit ”ingiaqatigalugit” suleriaaseqarninnut erseqqissaatigissavakka. 
Bachelorimi misissuininnut tunngatillugu 3. klasseni praktikkerninni anguniarnikuuara atuartut suleqatigiinnermikkut aammalu tigussaasut aallaavigalugit suliaqarnermikkut ilikkagaqarlutik angusaqarnissaat. Tamannalu aqqutigalugu atuartut suleriaaseq sorleq atoraangamikku ilikkagaqarnerusarnersut paasiniaaninni akissutigerusullugu sulissutigivara. Misissuininnut tunngatillugu atuartitsininni teoriitiikerit atuartitsininnut tulluarsorisakka eqqartulaassavakka. Tigussaasut aallaavigalugit atuartitsininnut tunngatillugu Jean Piaget fase teori allaaserissavara, sullivilersorlunilu atuartitsinermut, tassa eqimattani sulinermut aammalu atuartut piginnaasaat aallaavigalugit atuartitsinermut tunngatillugu Lev Vygotsky-p teoriia ”sociokulturelle perspektiv på læring”, tassa aamma virksomhedsteorimik taaneqartartoq aallaavigalugu allaatiginnissallunga. 
Piagets faseteori: 
Jean Piaget 1896-mi Neuchatelimi inunngorpoq 1980-imilu toqulluni. Piaget Schweizimi psykologitut atorfeqarsimavoq, ilisimaneqaatigaalu meeqqat ineriartornerminni eqqarsartaasiannik (tankeproces) suliaqarsimanini. Piaget faseteoeriimini sisamanik immikkuullarissunik killiffinnik allattugaateqarpoq.  Taakkualu killiffiit sisamat meeqqat ukiuinut immikkoortinneqarsimapput, ukiulli apeqqutaatinnerunagit, meeqqalli piginnaasaminik killiffigisinnaasai apeqqutaatinnerullugit nassuiaasiorfigineqarsimallutik. 
Piaget opererer med 4 faser i sin teori om børns kognitive udvikling: den sensomotoriske periode		(0-2 år) den præoperationelle periode		(2-7 år) den konkret operationelle periode		(7-11 år) den formelt operationelle periode		(fra ca. 11 år) 
Piaget faseteoriiani allassimasuni killiffiit pingajuat tassa ”den konkrete operationelle periode” annerusumik iserfigissavara, taannaammat tigussaasut atorlugit atuartitsininnut ikorfartuisoq, atuarfimmilu misiliininni atuartut piginnaasaasa killiffiinik ilisarnarsinnaasunik takutitsisoq. Misissuininnut tunngatillugu, naatsorsuutigaara atuartut 3. klasseni atuartuusut, sammisamillu nutaamik aallartittut, Piaget faseteoriiani ”den konkret operationelle periode” atorlugu ilikkarsarnerminni annertunerusumik pissarsiaqarsinnaasut. Piaget teoriiani allaqqagami: ”Dette er skolestarten og ud fra aldersangivelsen de første 4-5 skoleår. Her findes muligheden for både logisk og formel tænkning, men støttet til det nære, det konkrete. Ordning og klassificering af objekter er mulig. Barnet er altså i gang med at systematisere sin tænkning, men stadig med krav om, at det, som skal begribes, kan man gribe om i næsten fysisk betydning.  Atuartitsininnut tunngatillugu ersarissumik atuartunik una killiffik inissisimaffigineqarpoq. Atuartut amerlasuut katiterinermiit amerlisaanermut ikaarsaarnermi kisitsinerminni atortut tigussaasut atorlugit kisitsinissartik suli pisariaqartimmassuk, eqqarsaatiminni kisitassatik piviusumik takoqqaarlugit kisinnissai ajornannginnerutikkamikku. Atuartut tigussaasunik atortoqarnissaq uani pisariaqartippaat, pissutigalugu amerlisaanermik kisitsineq atuartunut nutaajummat, taamaattumik sullivilersorluni atuartitsinermi tigussaasunik atortoqarluni atuartitsineq pingaartillugu ilannguppara, atuartut paasisaqarlutik suliaqarsinnaaniassammata. Atuartut aalajangersimasut kisimik taamaallaat eqqarsaatsiminnik kisitsisinnaapput, kisiannili suli sungiusartariaqarlugu. 
Vygotsky: Sproget som redskab & Den nærmeste udviklings zone: 
Misissuininnut tunngatillugu atuartitsininni, sullivilersorluni atuartitsinermut tunngatillugu teorii atuartitsininnut ikorfartuisoq tassaavoq; Lev Vygotskyp teoriia virksomhedsteori. Vygotsky russiuvoq 1896 Orsjami inunngorpoq 1934-milu Moskvami toqulluni. Vygotsky psykologiusimavoq, ullumikkullu ilisimaneqaatigaa pædagogikkimik aammalu ineriartornermut tunngasunik suliaqarsimanini.  Siullertut, Vygotskyp pingaartippaa inoqatinut attaveqarneq aqqutigalugu paaseqatigiissinnaanissaq. Inuiaqatigiinni piorsarsimassusermilu paaseqatigiissinnaaniassagutta oqaatsit sakkutut pingaarnertut teoriimini eqqaavaa, ima allassimasoqarami: ”…Vort vigtigste redskab i denne proces er sproget, først og fremmest talen.” 
Oqaatsivut sakkutut pingaarnertut taaneqareermata, atuartut piginnaasaat aallaavigalugit atuartitsineq, tassungalu ilaatillugu suleqatigiinnerup pitsaasumik kinguneqartarnera tikissavara. Vygotsky isumaqarpoq meeraq inersimasumit ikorfartorneqaqqaarluni aatsaat nammineerluni sulilluarsinnaasoq. Tassani pineqarpoq inersimasup meeqqamut ikorfartuinissaa, taamaalilluni inersimasoq meeqqap suliassaanut oqilisaaqataassaaq, suliassat qanoq suliarineqarsinnaaneri maligassiuinikkut periutsinik meeqqamut takutitsinermigut. ”Barnet gør først ting med hjælp fra voksne eller nogen som kan mere end det selv kan, derefter alene. På den måde bliver den voksne en slags medierende hjælper for barnet ved at bidrage til at vise eller forklare hvordan tingene skal gøres” 
Figur 1: ZNU  Imsen, Gunn: Elevens Verden qupp. 225 
Qulaani Figur 1 takusinnaasattut nassuiaasiorfigineqarsimavoq. Ammalortoq, qeqqani inissisimasoq takusinnaasat tassaavoq atuartoq, atuartoq qitiutillugu inissinneqarsimasutut paasineqarsinnaasoq. Tulliulluni ungalunneqarsimasoq qorsorpalungajattumik qalipaatilik tassaavoq atuartup ilisimasai pisinnaasaalu, taannalu paasineqassaaq atuartup ilisimariikkaminik pisinnaasaminillu nammineerluni ikorfartorneqarani suliaqarsinnaaneranik takutitsisoq. Silarlinngorluni ungaluneqarsimasoq tassaavoq taanna ”Den proximale udviklingszone”13-mik aammalu Den nærmeste udviklings zone-mik taaneqartartoq. Taanna isumaqarpoq atuartup peqateqarnermigut ilisimasanik nutaanik pissarsiaqarnermigut ilikkagaqarluni angusaqarsinnaanera, taassumalu siunertaraa meeqqap piginnaasaanik/ilisimasaanik suleqatigiinneq aqqutigalugu qaffassaasinnaaneq. Uangalu teori taanna atuartitsininni atussallugu tulluartippara, isumaqarama atuartoq suleqateqarnermigut ilikkagaqarnerusartoq. ”Den pædagogiske udfordring ligger i at udnytte udviklingszonen ved at stimulere barnet til at arbejde aktivt sammen med andre, og at hjælpe og støtte barnet på dets vaklende vej mod at klare opgaven på egen hånd”. 
5 Misissuinermi katersat 
5.1 Atuartunik misissuineq 
Bachelor projektimik suliaqarninni misissorusullugu aalajangiunnikuuara, qanoq ililluni nukarlerni atuartuni 3.klasseni atortut tigussaasut atuakkallu aallaavigalugit suleriiaatsit assigiinngitsut atornerini amerlisaanermik ilikkalertorfiusumik atuartitsisoqarsinnaanersoq. Atuartunut sammisaq nutaajummat, toqqaannartumik amerlisaanermik sammisaqartinnagit,  kisiannili katiterinermiit amerlisaanermut ikaarsaarnermik sammisaqartippakka, atuartut amerlisaanerup isumaa ilikkarniassammassuk. Taamaattumik uanga misissuininnut atatillugu periarfissaqarnikuuvunga Atuarfik Hans Lynge-mi 3. klassini atuartuni praktikkissallunga. Praktikkernerma ingerlanerani periarfissaraara atuartunik ataasiakkaanik aammali klasse tamaat isigalugu amerlisaanermik ilinniartitsinerma ingerlanerani, suleriaatsit assigiinngitsut atortut tigussaasut atuakkallu atorlugit atuartitsininni misissuissallunga.  Misissuininnut tunngatillugu akissutisigerusutakka katiterinermiit amerlisaanermut ikaarsaarnermi atuartitsininni atuartut misilitsinnerisigut, alapernaannerisigut, suliaatigut aammalu apersornerisigut paasiniarpakka. 
Misissukkanni siullertut taasassara tassaavoq ”kvantitativ” atorlugu misissuineq. Taannalu misissuinissannut pilersaarutitut ilaareerpoq, atuartut aallartinneranni naanerannilu kisitsinermi misilitsinnissaat, taamaalillunga atuartut ilinniarnerminni angusaat naatsorsuutiniit sanilliullugit qanoq inerneqarnersut paasisinnaaniassagakkit. Soorlu atuakkami taama isumalimmik allassimasoqartoq. ”…forskningsdata skal være kvantitative for at kunne sammenlignes på tværs af teorier.” 
Initiativ 3. Klasse Starttest ud fra 17. Opg. Sluttest ud fra 61. Opg. I                        (d) 82,35 % 90,15 % A                       (d) 100 % 96,70 % S                       (p) 70,58 % 91,78 % LM                   (p) 100 % 98,34 % N                      (p) 29,41 % 67,20 % O                      (d) 94,11 % 96,70 % R                      (d) 64,70 % 100 % 
Tabelimi uani takuneqarsinnaapput atuartut ilaasa aallartinnermi naammassinermilu misilitsinnerminni angusaasa %-inngorlugit inerneri. Bilag 1-milu atuartut misilitsissutaat takuneqarsinnaapput. Misilitsissutit uanga nammineerlunga sanavakka, ilaatigut atuartitsinermut sakkussat isumassarsiorfiginerisigut. Tabelimi siullermi ammukartumi inissisimasumi atuartut atiisa aallaqqaataat takuneqarsinnaapput, (p) niviarsiaqqamik isumaqartippara, (d)-lu nukappiaqqamik isumaqartillugu. 
Atuartut aallartinnermi misilitsittut tamakkerlutik angusaat Bilag 2-mi aamma Bilag 3-mi takuneqarsinnaapput. Atuartut aallartinnerminni misilitsikkamik piumasut atortut tigussaasut atorlugit kisitsinissaminnut periarfissinneqarput, suliassat 17-it minutsini 20-ni annerpaamik suliaqarsinnaallutik. Suliassat tamaasa eqqarsaatigalugit 72,27 %-ii ajunngitsumik akineqarsimapput, 27,73 %-iilu kukkusumik akineqarsimallutik imaluunniit kisinneqarsimanatik. Una misissuinera probemformulering akiniarnerani atussallugu pingaaruteqarpoq, atuartut atortut tigussaasut atuakkallu aallaavigalugit atuartinneqarnerannut aallartinnerannullu tunngammat. 
Sapaatip akunneri sisamat ingerlanerini atuartut atortut tigussaasut atuakkallu aallaavigalugit atuartippakka, atuartullu suliaqarnerminni periarfissarisarpaat atortut tigussaasut atorlugit suliaqarnissartik, atuakkat atorlugit kisitsissagaangamik nammineerlutik aalajangertarpaat atortunik tigussaasunik atortoqassanerlutik. 
Sapaatip akunneri sisamat ingerlareersut, atuarfimmi misiliillunga naggataarninni atuartut angusaat paaserusullugit misilitsiseqqippakka. Tamatumuunakkut atuartut atortut tigussaasut atornagit misilitsisillugit, atuartut misilitsinnerminni 30 minutsit periarfissaralugu suliaqarput. Suliassat tamaasa eqqarsaatigalugit suliassani 61-iusuni 90,30 %-ii ajunngitsumik akineqarput, 9,70 %-iilu kukkusumik akineqarsimassallutik imaluunniit kisinneqarsimanatik. Taamatut misissuinera pissuteqarpoq, atuartitseriutsit assigiinngitsut atoreerlugit atuartut qanoq angusaqarsinnaaneri takorusukkakkit, tunngavilersuilerumalu atorsinnaajumaarlugit. 
5.2 Atuartunik apersuineq 
Misissuininnut ilaatillugu, atuartut aalajangersimasut tallimat apeqqusiannut tunngatillugit apersorpakka. Takuuk Bilag 5, Atuartunut apeqqusianni ilaatigut apeqqutigineqarput ”Qanoq kisitsigaangavit ilikkagaqarnerusarpit?”, ”Qanoq suleriuseqaraangavit ilikkagaqarnerusarpit?” aammalu ”Angerlarsimaffinni angajoqqaatit ilagalungit matematikkimik ilinniartarpit?” Atuartullu uannit apersorneqarnerminnit akisarput. Atuartut aalajangersimasut apersorusunnikuuakka, atuartut piginnaasamikkut suleriutsimikkullu assigiinngitsut paasisaqarfiginerorusullugit. Akissutit ilai Bilag 5–mi takuneqarsinnaapput. Aajukualu nukappiaqqap R-ip apersorneqarnermigut akissutai: 
1) Qanoq kisitsigaagavit ilikkagaqarnerusarpit? 
Tigussaasut atorlugit kisitsigaangama 
X Inussakka atorlugit kisitsigaangama 
X Qarasara atorlugu kisitsigaangama 
X 
”Nalunartut, nalunanngitsut nalunalaartullu kisittarakkit” 
2) Qanoq suleriuseqaraagavit ilikkagaqarnerusarpit? 
Sullivinni suleqateqarlunga 
Kisima sulillunga 
X Tamatta suleqatigiikkaangatta 
”Oqaluttoqanngikkaangat ilikkarnerusarama” 
3) Angerlarsimaffinni angajoqqaatit ilagalugit matematikkimik ilinniartarpit? 
Aappi, aamma ikiortarpaannga 
Aappi, kisianni kisima suliaqartarpunga 
X Naamik, uatsinni suliaqarneq ajorpunga 
”Kisimiillunga”. 
Qulaani atuartup apersorneqarnermigut akissutai pissarsiarerusussimavakka, atuartup ilikkarsarnermigut suleriutsimigullu nammineq isumai paaserusullugit, taamaalillunga nalilersuininnut atuartut namminneq isumaat uangalu misissuininni paasisakka sanillersuulluarsinnaaniassagakkit. 
5.3 Atuartunik atuartitsineq alapernaannerlu 
Atuartitsinissamut pilersaarutiga malillugu atuartitsivunga, annikitsunik ingerlaninni allannguilaarsinnaasarlunga. Pilersaarutaasumik eqqaariikkattullu atuartut aallartinnermi naammassinermilu misilitsipput. Atuartitsinissamut pilersaarusiorninni aalajangernikuuvunga sapaatip akunneranut ataasiarlutik sullivilersorlutik sulisassasut, taannalu marlunngornerit tamaasa ingerlattarparput, sisamanngornermilu ”Atuaqatigiiaanik atuartitsineq” suleriaaseralugu ingerlatsisarlunga. Atuartitsineq siulleq atuartut misilitsilernerini atuartut tamaasa malinnaatillugit katiterinermiit amerlisaanermut ikaarsaarnermik aammalu amerlisaanermik allattarfik atorlugu saqqummiivigeqqaarpakka, misilitsinnissaannillu nassuiaallugit. Allattarfik atorlugu nassuiaaninni atuartut peqataatillugit katiterinermiit amerlisaanermut ikaarsaarnermik takutitsivunga.                                                                                 Ass. 2+2+2 amerlisagassanngortikkuni qanoq allaqqassanersoq atuartunut apeqqutigisarlugit. Taava ima isikkoqalerpoq  2+2+2 = 2  pingasoriarlugu, inernerlu  apeqqutigalugu tassa =6, pisariaqaraangat titartaganngorlugit takutittarlugit. Taamatut aallartinnermi saqqummiisarneq Bilag 9-mi aamma takuneqarsinnaavoq, powerpoint atorlugu sammisamut tunngasunik saqqummiilaarama. Malunnarpoq atuartut kisitsisinut mikisunut amerlisaanermik piginnaasaqalereersimasut, aperigaangamalu atuartut aalajangersimasut akipallattarput. Atuartut: I, A, R sukkasuumik akisarput, atuartulli allat aamma periarfissikkusullugit praktikkernerma ingerlanerani I killiliiffigilaarpara. I killiliiffigilaarakku misigaaq oqaqqusaajunnaarallarluni, kisiannili nassuiaakkakku paasinnippoq. Amerlisaanerup ilisarnaataa ammalortoq siullermik atorpara, atuartut ilaasa taanna kisiat amerlisaanermut ilisarnaataasoq ilisimammassuk. Praktikkernerma ingerlanerani (x) aamma amerlisaanermut ilisarnaataasoq ilinniartitsissutigivara Takuuk Bilag 7, 7 marts.13. Amerlisaanermut ilisarnaat (x) ilinniartinneranut pissutaavoq, suliakkiissutit ilaanni aamma atorneqarmat. 	-Atuartitsinermi siullermi atuartut misilitsereermata sullivinni sisamani suliaqartippakka, atortut tigussaasut inerisaavimmi pissarsiarinikuusakka atorlugit atuartut suliaqarput, aallartimmatalu paasivara suliassaanni kisitsisit amerlisagassaat angivallaartut. Takuuk Bilag 7 -19.februar.13 tassani kisitsisit ilaatigut 76 annertunerusulluunniit kisitassaannut ilaangamik, taanna allannguuteqarfiginagu kisitsisit mikinerusut kiseqquinnarpakka.  Atuartitsineq akunnernik sisamanik ingerlareeriartoq paasivara misissueriusissara allanngortilaartariaqarlugu atuartut toqqakkama suleriusai, qanoq kisitsisarneri alapernaaffigisussaagaluarakkit iluatsippallaanngitsumilli. Aalajangerpunga sullivilersornerup iluani læringsdialog centerimiinninni atuartut ikorfartugassat ikiuutigalugit tassa atuartitsineq ilikkarluarfiusoq atornerani, atuartut aqqusaartut misissuiffigissallugit, qanoq kisitsisarnersut aamma sooq taama kisitsisarnersut paasiniaaffigiutigalugit suleriaatsit qanoq ittut atoraangamikkit ilikkagaqarnerusarnersut paaserusukkakkit. Tamannalu Bilag 7 logbog-mi 5.marts.13-mi atuarneqarsinnaavoq. Assersuutigalugu: 
LM  LM aperiganni qanoq kisitsisarnersoq akivoq 
”Nalunanngitsut qamani” (niaqquni tikkuarlugu) 
”Nalunalaartut inussannik” 
”Nalunartut kugleramminik” 
LM-p akissutaa eqqarsalersitsivoq, paasinarluinnartumik akigami. 
5.4 Ilinniartitsisunik apersuineq 
Misissueriaatsima aappaa, tassaavoq ilinniartitsisunut apeqqusiorneq aallaavigalugu misissugassamik katersineq. Apeqqusiama siunertaraa ilinniartitsisut atuartitsinermullu misilittagallit isumaannik, ilisimasaannik pikkorissusaannillu tusarnissaq. Taamaalillunga ilinniartitsisut akissutaat suliannut atassuserlugit isummersorfigisinnaaniassagakkit, sammisannullu ilaatigut immaqa isumaqatiginarsinnaasunik/isumaqatiginanngitsunik akippata tunngavilersorlugit pitsaassusilersinnaaniassagakkit. Unalu misissueriaaseq taasarpaat ”kvalitativinterview”. Tassa apeqqutit pitsaasumik isummersorneqarsinnaasunngorlugit akisassat. Atuakkamilu ima nassuiaasiorneqarsimavoq: ”I et kvalitativ forskningsinterview produceres viden socialt i samspil mellem interviewer og interviewperson…Kvaliteten af de producerede data i et kvalitativt interview afhænger af kvalititen af interviewerens færdigheder og viden om emnet.”  Uangalu apersuinissannut pingaartippara apeqqutima ammasuunissaat, taamaalillutik apersorneqartut namminneq isumaat ilisimasaallu pissarsiarisinnaaniassagakkit. Atuakkamilu atuakkanni aamma taama isumaqartoqarpoq, allassimagami; ”Kinsey og hans medarbejdere, hvis forskning vi diskuterede i forrige kapitel, mente, at åbne spørgsmål gav de mest fuldstændige svar.” 
5.5 Atortut tigussaasut aallaavigalugit ilikkarsarneq 
Atuartitsinermut pilersaarut qiviassagaanni, atuartullu atortut tigussaasut atorlugit atuartikkusukkaanni, atortunik tigussaasunik aammali atuakkanik assigiinngitsunik atorsinnaasanik periarfissaqaqaaq. Uangalu katiterinermiit amerlisaanermut ikaarsaarnermi aammali amerlisaanermi ilinniartitsininni periarfissat assigiinngitsut atorlugit atuartitsivunga. Tigussaasut atorlugit atuartitserusunninnut pissutaavoq, atuarnerma ingerlanerani paasinikuugakku nukarlerni atuartut kisitsisinut ilisimasaat pitsaanerusumik ineriartortissinnaanerusartut, atortut tigussaasut atorlugit atuartitsinermi. Atuakkamilu aamma taama isumalimmik allassimasoqarpoq. ”I dag ved alle, at de yngste elevers talbegreb udvikles bedst gennem beskæftigelse med konkrete materialer… Uanset hvilket matematiksystem der vælges, mener vi, at konkrete erfaringer hos eleverne bør danne grundlaget for matematikundervisningen. Derfor bør matematikundervisningen også foregå med støtte af konkrete materialer.”  Matematikkimi atuartitsinermi ilikkagassatut anguniagassani allaqqavoq: ”piareersaataasumik amerlisaaneq ilisimassagaat”, atuartitsinissamullu siunnersuutigineqarpoq atuartut amerlisaanermik ilinniaqqaalernertik oqaluttuaaqqanik kisitassartalinnik aamma atortunik tigussaasunik atortoqarlutik, kiisalu allattuillutik ingerlassinnaagaat. Uangalu siunnersuut tamanna atorluarpara. Atuartut oqaluttuaaqqanik kisitassartalinnik annikittunnguanik suliaqarput, uangalu assersuusiorninni tamanna atortarlugu. Atuartunut powerpoint atorlugu saqqummiininni tamanna atorpara, taannalu bilag 9-mi takuneqarsinnaavoq. ”Aina, Inuk aamma Lulu immikkut 5kr.-iuteqarput. 5kr.-iutaat katikkaanni qanoq amerlatigissappat?”  Atuartut saqqummiiviginerini peqataatillugit kisitsisippakka tamannalu ”Atuaqatigiiaanik atuartitsineq” aallaavigalugu ingerlallugu. Atuaqatigiiaanik atuartitsinerup nassuiarnera bilag 10-mi atuarneqarsinnaavoq. Oqaluttuaaqqamik kisitassartalimmik kisitsineq aamma atuartut misilitsinnerini kingullermi (Sluttest) annikitsuaqqamik atorneqarpoq. Ima ittumik suliassaannut ilanngussigama: ”Poor`lu ataaseq 6kr. Poor`lut marluk ________kr.” Oqaluttuaaqqat kisitassartallit annikikkaluarput, atuartulli oqaluttuaaqqanik kisitassartalinnik aallartinneranni ilinniutaalluarsinnaallutik. Tamannalu aamma sullivilersornerup ilaani oqaluttariarsornikkut atuartullu ingerlapparput, sullivimmi ataatsimi kaageeqqat atorlugit atuartut kisitsinerini, oqaluttuaaraliuutigalutik kisitsisinnaanertik ilinniarmassuk, takuuk: bilag 7, uge 11  12.marts.13. Atuartullu kisitsereeraangamik kaageeqqat nerisinnaasarpaat, taassuminngalu ingerlatsigama praktikkertitsisora peqataavoq. Siunnersuutip ilaa, tassa atortunik tigussaasunik atortoqarlutik, kiisalu allattuillutik ilinniarnertik ingerlatissagaat, atuarfimmi misissuininnut tunngatillugu sulininni tamanna suleriuseq assut atuartut peqatigalugit atorparput. Misissuininni siunertarigakku atuartut atortut tigussaasut atorlugit ilinniarnerminni ilikkagaqarsinnaanissaat, paasiniarlugulu atuartut suleriaaseq sorleq atoraangamikku ilikkagaqarnerusarnersut, taamaattumik suleriaaseq atortunik tigussaasunik atuineq aammalu allattuineq misissuininni atorluarpakka. Matematikkimi atuartitsinermi ilikkagassatut pilersaarutini allaqqavoq: ”Amerlisaanermik suliaqarneq kingusinnerpaamik 3. klassip qiteqqunnerani aallartinneqassaaq. Atuartullu nukarliit alloriarfiata naanerani 5 5 tikillugu ilikkareersimassavaat.” Atuartut Matikkut 4B-nik suliaqarneranni tamanna ilinniartitsissutigivara, malunnarporlu atuartut suliassaat Matikkut 4B-neersut taakkununngarpiaq attuumassuteqartut, tassa katiterinermiit amerlisaanermut ikaarsaarnermik, 5 5 tikillugu kisitassartallit suliakkiissutaammata. Matikkut 4.B suliassartai annertunngimmata qallunaat ilinniusiaannik atuartitsissuteqarlunga atuartitsineq aamma ingerlappara.  Atuartut atortut tigussaasut atorlugit atuartinnerini suliaqarnerup allanngorarnissaa anguniarlugu sullivilersorluni atuartitsineq atorlugu atuartitsivunga, taamaalillutik atuartut atortut tigussaasut assigiinngitsut atorlugit sullivinni ilikkarsarnissaminnut periarfissinneqarlutik. Atortunik tigussaasunik atortoqarluni sulineq atuagarsornikkut aamma atuagarsornikkuunngitsoq ingerlanneqarsinnaavoq, atuartitsininnilu tamaasa aqqusaarpakka, tassa atortut tigussaasut inerisaavimmiit atukkakka atuagartaqanngitsut atuartitsissutigigakkit, aammalu atuartut atuagarsorlutik atortunik tigussaasunik ikorfartuuteqarlutik ilikkarsarmata. 
5.6 Suleriaatsit 
Atuartut atortut tigussaasut atuakkallu atorlugit ilikkarsarnerminni suleriaatsit assigiinngitsut atorlugit suliaqartarput. Qulaani eqqaariikkattut pilersaarutaavoq atuartut suleriaatsit assigiinngitsut atorlugit ilikkarsarnissaat, tassunga pissutaavoq atuartut assigiinngitsumik ilikkartariaaseqarnerat pissutigalugu assigiinngitsunik suleriaaseqartitserusunneq, taamaalillunga atuartut assigiinngitsumik suleriuseqarlutik ilikkagaqartartut tamaasa ajornannginnerusumik ilikkagaqarnissaannik periarfississinnaaniassagakkit. Suleriaaseq atuartitsinerma aallartinnerani pinngitsoorsinnaanngisara tassaavoq ”Atuaqatigiiaanik atuartitsineq” taannalu isumaqarpoq, atuartut tamaasa ataatsikkut assigiimmik paasissutissikkumallugit ilitsersorumallugillu atuartitsineq aallartikkaangat saqqummiivigisarneri. Periuseq taanna atuartitsinissamut tunngassuteqartunik, nammineerluni, marlukkaarluni imaluunniit eqimattakkaarluni sulilinnginnermi paasissutissiinissamut immikkorluinnaq tulluartuuvoq. Uangalu tamanna atortarpara atuartut suliassaannut tulluarsarlugu, assersuutigalugu Bilag 7, 28.februar.13-mi atuarneqarsinnaavoq. ”ataatsimut isaanermi sammisaqarpugut…Atuartut isaammata klassemi isumaqatigiissutaat eqqartoriarlugit iloqqasunngorpugut, arsamillu akortaalluta tabelinik 2-3-4-5-nik kisitsilluta pinnguarluta… Kingorna atuartut Matikkut 4b qupp. 25 suliaraat pinnguaatitta asserluinnaanik kisitassat tassaasut 2-3-4-5 tabel.” 
”Atuaqatigiiaanik atuartitsineq” aallaavigalugu taamannak aallarniisarpunga, atuartut suliassaminnut ilisimaarinnillutik aallartinnissaat anguniarlugu. Marlunngornerit tamaasa atuartut sullivilersorlutik sulisarput, taamaattumik ”Eqimattakkaarluni sulineq” atuartitsininni suleriaaseritittarpara, atuartut sullivinni eqimattakkaarlutik sulisarmata. Taassuma siunertaraa atuartut eqimattakkaarlutik sulinerminni matematikki pillugu suleqatigiinni oqaloqatigiittarsinnaanissaat, aamma imminnut ikorfartoqatigiinnissaat, akisussaaqatigiinneq suleqatigiinnerlu pingaartillugu taama aaqqiisarlunga. ”Atuarfik pillugu inatsisarut inatsisaanni nr. 15, 3. December 2012 Kapitali 2 §2.”25-mi allaqqavoq ”5) atuartut akornanni aamma ilinniartitsisut atuartullu akornanni akisussaaqatigiinneq suleqatigiinnerlu nukitorsassallugit kiisalu, 6) atuartut immikkut pisariaqartitallit imminnut isiginiarneqassasut.”  Atuartut eqimattani sulilermata klassianni nerriveqatigiit suleqatigiitsiinnarpakka, klasselu atuartunut tulluarsarlugu aaqqissugaavoq, nerriviit arfinilinnut agguarneqarsimallutik. Praktikkernerma ingerlanerani nerriviit sullivigineqartartut praktikkertitsisora peqatigalugu tallimaannanngortippagut, atuartut suleqatigiilluarsinnaanerit nerriveqatigiisilerlugit, atuartullu atuarnerminnut akornutaatillugu allamut saasartartut ungasinninngortillugit. Sisamanngornerit tamaasa atuartut ”Atuaqatigiiaanik atuartitsineq” aallaavigalugu ingerlateriarlugit nammineq qanoq suleriuseqarusunnerat aallaavigalugit atuartilertarpakka, tassanilu nammineq aalajangertarpaat ”Nammineerluni sulineq” imaluunniit ”Marlukkaarluni sulineq” aammalu atortunik tigussaasunik atortoqarusunneq aallaavigalu sulissanerlutik. Atuartoqarpoq nammineerlutik sulerusuttartunik, aammalu atuartoqarluni ikioqatigiillutik sulerusuttartunik, taamaattumik atuartut aamma nammineq iluarisaat atorlugu ilikkarsarnissaannut periarfissittarpakka. Taamannak allanngorartumik misissuininni atuartitsisarpunga atuartut amerlanerit ilikkalertornissaannik periarfississinnaajumallugit. 
6 Misissugassat isaterlugit misissueqqissaarneq 
Misissuininni paaserusullugu sammisara tassaavoq qanoq ililluni nukarlerni atuartuni 3.klasseni atortut tigussaasut atuakkallu aallaavigalugit auleriaatsit assigiinngitsut atornerini amerlisaanermik ilikkalertorfiusumik atuartitsisoqarsinnaanersoq. Taamaalillunga immikkoortumi uani misissorusullugit toqqarnikuusakka praktikkerlunga misissuininni paasisakka apeqqutiliakka, teoriillu qulaani allaasereriikkakka aallaavigalugit misissuiffigissavakka. Misissuininni akissutiserusutakka tassaapput: Suleriaatsini assigiinngitsuni suliassat tigussaasut atuakkallu atorlugit atuartunit aqqusaarneqaraangamik suleriuseq sorleq ilikkalertornarnerunersoq akissutiserusuppara. Aappaattut misissussavara atuartut piginnaasakinnerit suleriaaseq sorleq ilikkalertorfiginerusarneraat, pingajuattullu misissussavara atuartut piginnaasaqarerit suleriaatsit qanoq tiguneraat. 
6.1 Suleriaatsit assigiinngitsut atuartut ilikkalertornissaannut iluaqutaasinnaasut 
Suleriaatsini assigiinngitsuni suliassat tigussaasut atuakkallu atorlugit atuartunit aqqusaarneqaraangamik, atuartut suleriaaseq sorleq ilikkalertorfiginerusarneraat paasiniassagukkit atuartunik misissuinikka qivialaassavakka. Misissuininnut atatillugu qulaani allaaserisakka, tassaasut; sullivilersorluni atuartitsineq aamma atuartitsineq ilikkarluarfiusoq, tigussaasut atuakkallu aallaavigalugit atuartitsineq, teoriitiikerit, atuarfimmi misissuininni paasisakka aammalu ”Atuarfik pillugu inatsisartut inatsisaat nr.15, 3. December 2012”-meersoq tunngavilersuutigalugit sukuiaassaanga. Ilikkagassatut anguniagassat, teoriitiikerit suleriaatsillu assigiinngitsut atorlugit atuartitsillunga misissuininni paasivara atuartut piginnaasaat ilikkartariaasaallu assigiinngitsut aallaavigalugit atuartitsinissaq pingaaruteqartoq. Tamannalu aamma ”Atuarfik pillugu inatsisartut inatsisaat nr. 15, 3. December 2012”-meersumi kap. 4 § 18-mi ersarissumik pingaarutilittut allaqqavoq; ”Atuartitsineq allanngorartuussaaq, atuartut ataasiakkaat pisariaqartitaannut piginnaariigaannullu naapertuuttuussalluni.” Atuartunik misissuininnut atatillugu apersuininni paasivara atuartut assigiinngitsumik ilikkartariaaseqarnerat pissutigalugu atuartut suleriutsit ilikkalertorfigisinnaasaat assigiinngitsuusut. Atuartunik apersuininni niviarsiaraq ”LM” aperiganni qanoq suleriuseqaraangami ilikkagaqarnerusarnersoq, akivoq tamatta suleqatigiikkaagatta ilikkagaqarnarnerutikkini, aperitikkamilu ima nassuiaavoq: ”eehm…soorlu tamatta suligutta eqqissilluta, aamma nalulerutta aperipallussinnaagatta.” Niviarsiaqqap ”LM”-ip ”Atuaqatigiiaanik atuartitsineq” aammalu ”Eqimattakkaarluni sulineq” aallaavigalugit atuartinneqaraangami ilikkagaqarnarnerutippaa, tassani tunngavittut taasinnaasara tassaavoq Lev Vygotskyp teoriimini allassimasaa: ”Barnet gør først ting med hjælp fra voksne eller nogen som kan mere end det selv kan, derefter alene. På den måde bliver den voksne en slags medierende hjælper for barnet ved at bidrage til at vise eller forklare hvordan tingene skal gøres.” Niviarsiararlu ”LM” katiterinermiit amerlisaanermut ikaarsarnermi ilikkarsarnermini killiffimmi tassani inissisimavoq, ikorfartorneqaqqaarluni suleqateqarluni sulinissani orniginerummagu. Misissuininni atuartut ”Atuaqatigiiaanik atuartitsineq”, ”Nammineerluni sulineq”, ”Marlukkaarluni sulineq”, ”Eqimattakkaarluni sulineq”, aammalu eqimattakkaarluni sulinermi ”Sullivilersorluni atuartitsineq” suleriaaseralugit misissuivunga. Suleriaatsinut tapiliullugit ”Atuartitsineq ilikkarluarfiusoq –CREDE”  suleriaatsinut assigiinngitsunut atuartitsinerup pitsaassusaanik tunngaviliisut ilai misissuininni atorpakka. Misissuininni paasivara atuartut sammisamik nutaamik aallartinnerat ilutigalugu ataatsimoorussamik ”Atuaqatigiiaanik atuartitsineq” atorlugu atuartinneqartariaqartut, Ilinniartitsisumik apersuininni ilinniartitsisoq apersungara aamma taama isumaqarpoq. Katiterinermiit amerlisaanermut ikaarsaarnermi, atuartut amerlisaanermik ilinniartinnerini qanoq aallarniinissaq pitsaanerusorineraa aperiganni akivoq, atuartut iloqqasuutillugit katiterinermik amerlisaanerullu ilisarnaatai atuartunut nassuiaatigissallugit kisitseqatiginerini pitsaasuusoq.  Lev Vygotsky-lu teoriimini atuartut ikorfartornisaannut tunngasumik aamma isumaqartoq misissuininni paasivara. Lev Vygotsky teoriimini tassa ”nærmeste udviklings zone”-mi eqqaavaa atuartut ikorfartorneqaqqaarlutik ilikkagassaminnik ineriartortitsisinnaalersartut, uangalu atuartitsininni aamma tamanna atuarnerup aallartinnerani suleriaaseralugu aallarniisarpunga, atuartut tamaasa suleqatigalugit suliassaannut ikorfartorsinnaaniassagakkit, taamaalillutik atuartut suliassaminnut paasisaqarnerullutik suliaqarsinnaaniassappata, soorlu teoriini tamanna eqqaagiga. Misissuinerma takutippaa sammisamik nutaamik aallartinnermi atuartut ilikkalertornissaminnut killiffigikkajukkaat imminerminniit piginnaasaqarnermik ikorfartorneqarnissaq aammalu suleqateqarluni sulinissaq, taamaalilluni atuartut suleqatigiinnermikkut piginnaasaminnik avitseqatigiissinnaaniassagamik, niviarsiaqqallu ”LM”-ip suleriuseq tamanna suleriutsinit allaninngaanniit ilikkagaqarnarnerutikkaa apersornerani paasivara. ”Sullivilersorluni atuartitsineq”-mi ”Atuartitsineq ilikarluarfiusoq –CREDE” atornerani atuartunik ikorfartuiutigalunga misissuigama niviarsiaraq ”LM” aperiganni qanoq kisitsisarnersoq akivoq: ” Nalunanngitsut qamani” (niaqquni tikkuarlugu), ”Nalunalaartut inussannik” ,”Nalunartut kugleramminik.”, taamaattumik atuartut nutaamik sammisaqalersillugit nalilerusuppara atuartut matematikkimi atuarnerminni atortut tigussaasut atorlugit ilikkarsarnerminni annertunerusumik ilikkagaqarsinnaanerusartut, atuagarsornerinnarnerminngaanniit. Tamannalu aamma ilinniartitsisut atuagaanni allaqqavoq: ”I dag ved alle, at de yngste elevers talbegreb udvikles bedst gennem beskæftigelse med konkrete materialer… Uanset hvilket matematiksystem der vælges, mener vi, at konkrete erfaringer hos eleverne bør danne grundlaget for matematikundervisningen. Derfor bør matematikundervisningen også foregå med støtte af konkrete materialer.”  Aamma tamanna atuartut misilitsinnerini marluusuni takussutissaqartoq uppernarsaatigisinnaavara. Atuartut aallartinnerminni misilitsikkamik, atortunik tigussaasunik atortoqarlutik misilitsissinnaatitaapput, tassani pissutigivara atuartut amerlisaanermik annikitsuinnarmik sammisaqarsimaneri. Atuartut aallartikkamik misilitsinnerminni akissutaat ajunngitsut tamakkerlutik 72,27 %-iupput, sapaatillu akunnerini sisamani katiterinermiit amerlisaanermut ikaarsaarnermik ilaatigut atortut tigussaasut atorlugit sammisaqangaatsiareerlutik, naggataarnitsinni misilitseqqikkamik atuartut akissutaat ajunngitsut tamakkerlutik 90,30 %-mut qaffariarsimapput, kisitsisillu takutippaat Sullivilersorluni atuartitsineq, Atuartitsineq ilikkarluarfiusumik ilalik suleriaaseralugit atortut tigussaasut aallaavigalugit atuartitsissutigissallugit pitsaasuusut. Tassanilu aamma takutippaa suleriaatsit assigiinngitsut suleriaaseralugit atuartitsineq atuartut ilikkalertornissaannut pingaaruteqartuusoq. 
6.2 Atuartunut piginnaasakitsunut suleriaatsit ilikkalertornartut 
Atuartunut piginnaasakinnernut suleriaaseq sorleq ilikkalertornarnerunersoq paasiniassagukku atuartunik misissuinikka qivialaassavakka. Atuartunik misissuininnut atatillugu apersuininni niviarsiaraq ”N” qanoq suleriuseqaraagami ilikkagaqarnerusarnersoq aperiganni akivoq, tamatta suleqatigiikkaangatta ilikkagaqarnerusarluni, tassanilu nassuiaatigaa taama suleriuseqarneq nuannarinerullugulu ilikkagaqarnarnerutikkini. Niviarsiaraq ”N”, misissuinikka aallaavigalugit matematikkimi piginnaasai qiviassagaanni ineriartorteqqitassaapput, atuaqatigiinni killiffik taanna appasinnerpaatut inissisimavoq, ineriartortinnissaanullu suleriaatsit assigiinngitsut atorlugit, soorlu suleqateqarnikkut aamma atortunik tigussaasunik atortoqarnikkut atuartup piginnaasai aallaavigalugit atuartitsinikkut ineriartortinneqarsinnaallutik. Misissuininni inernerit pissarsiakka aallaavigalugit atuartunillu alapernaannikka qiviassagaanni atuartullu misilitsinnerminni angusaat aallaavigalugit atuartut piginnaasakinnerit suleriuseq sorleq ilikkalertorfigisarneruneraat paasiniaqqissaassagukku, teoriitiikerit Jean Piaget-ip faseteoriia, aamma Lev Vygotsky-p teoriia ”nærmeste udviklings zone” qiviarusuppakka. Piaget teoriiani killiffik ataaseq ”den konkret operationelle periode” atuartunut matematikkimi piginnaasakittunut periutsitut ilikkalertornartutut taarusuppara, Niviarsiaqqap ”N”-ip apersorneqarnermigut nalilermagu inussani atorlugit kisitsigaangami ilikkagaqarnerusarluni, tassanilu takutippaa kisitassat eqqarsaatigiinnarlugit inernilersinnaanagit, tigussaasunnguinikkulli nammineerluni piginnaasani aallaavigalugit sulitilluni naammassinnissinnaalluni. Misissuininnut tunngatillugu Ilinniartitsisut atuagaanik misissuininni paasivara atuartut ilikkarsarnerminni ajornartorsiutillit atortunik tigussaasunik atortoqarlutik ilikkarsarnissartik pisariqartittaraat, taamaalilluni atuartup suliassaanut atortut tigussaasut ikorfartuutaasinnaaniassammata. Niviarsiaqqallu ”N”-ip pisariaqartitai piginnaariigaalu aallaavigalugit atuartitsissagaanni pisariaqarpoq atortunik tigussaasunik aammalu suleqateqarneratigut piginnaasai qaffassarnissai. ”Eleverne med indlæringsvanskeligheder har særlig grad behov for at få undervisningen konkretiseret, og konkrete materialer kan derfor foruden at støtte opbygningen af begreber også være en hjælp i forbindelse med undervisningsdifferentieringen i matematik.”  Qulaani eqqaariikkattut niviarsiaqqap ”N”-ip suleqateqarnermigut ilikkagaqarnerusarnini taakkartormagu aamma Lev Vygotskyp teoriiani ”nærmeste udviklings zone” atuartunut piginnaasakittunut iluaqutaalluarsinnaasumik atuartup ilikkalertornissaanut tikkuussisumik suleriaatsimik allassimasuuteqarpoq. ”Den pædagogiske udfordring ligger i at udnytte udviklingszonen ved at stimulere barnet til at arbejde aktivt sammen med andre, og at hjælpe og støtte barnet på dets vaklende vej mod at klare opgaven på egen hånd” 		                                                          ”Starttest” eqqarsaatigissagaanni atuartut itinerusumik katiterinermiit amerlisaanermut ikaarsaarnermik sammisaqarnikuungatik aallartipput, niviarsiaqqallu ”N”-ip ”Starttest”-imi kisitai ajunngitsut %-inngorlugit 29,41%-ioriarlutik ”Sluttest”-imi 67,20%-mut qaffariarput. Tassani pissutaasinnaasut ilagaat atuartut misilitsinnermi suliassaasa assigiinngissusaat, aammali tassaasinnaalluni atuarfimmi ilikkarsarnerminni sullivilersorlutik aammalu suleqateqarlutik sulisarnerminni atortut tigussaasut ikorfartuutigalugit sapaatip akunnerini sisamani ingerlareernermi ilikkagaqarsimanerata takussutissaa. ”Sluttest”-ip takutippaa annertunersumik katiterinermiit amerlisaanermut ikaarsaarneq, kisitsisinik katiterisajaarnermigut amerlisaaneq ilikkarsimagaa, taamaalilluni 2-3-4-5-6 tabel ajornaannerusumik kisissinnaalersimallugit. Niviarsiaqqap ”N”-ip killiffia isiginiassagaanni suleriaatsit assigiinngitsut atorlugit atortunik tigussaasunik atortoqarnikkut ilikkarsarneq pitsaasumik ilikkalertornartutut taaneqarsinnaavoq, soorlu qulaani allakkiga atuakkamit taama nassuiaasiorfigineqarsimasoq. 
6.3 Atuartut matematikkimi piginnaasaqarnerit 
Atuartut piginnaasaqarnerit suleriaatsit qanoq tiguneraat misissuininni annertunerusumik  ukkatarinngitsoornikuugakkit atuartunik apersuinikka aallaavigalugit akiniassavara. Siullermik eqqaassavara atuartut piginnaasaqarnerit suleriaatsit assigiinngitsut atukkagut ajorisinnaasaminnik taakkartuiffiginngimmatigit. Nukappiaraq ”I” apersoranni qanoq suleriuseqaraangami ilikkagaqarnerusarnersoq, akivoq kisimiilluni sulilluni ilikkagaqarnarnerutikkini, imalu nassuiaalluni: ”Eqqarsallaqqinneruniassagama, soorl` ilaqaraangama ilikkagaqarpiarneq ajorama ikiortipallukkaangama” –Nukappiaqqap ”I”-p atuartut namminneq toqqassagaangamikku qanoq suleriuseqassanerlutik, malunginiartarpara kisimiilluni sulerusunnerusartoq. Atuartut piginnaasaqarnerit atortut tigussaasut atussallugit pisariaqartinngilaat, aatsaallu kisitsisinik angisuunik amerlisaassagaangamik pisariaqartilertarlugit. Atuartut matematikkimi piginnaasaqarnerit eqqarsaatsiminnik imaluunniit inussatik atorlugit kisitsissallutik iluarinerusarpaat, nukappiaqqallu ”I”-p apersorneqarnermigut, inussani atorlugit kisitsisarnini eqqaallugu ima akivoq: ”Iluaqutaasaramik” (inussani ussersuutigalugit takutippaa), taamaalillutik atuartut piginnaasaqarnerit takutippaat namminneq suleriaasitik aallaavigalugit ilikkarsarnissartik pisariaqartittaraat. Nukappiaqqat marluk tassaasut ”A” aamma ”R” piginnaasaat pitsaasuupput sullivilersorlunilu atuartitsineq suleriaaseralugu atussanngikkaangatsigu atuartut taakkua marluullutik suleqatigiikkusunnerusarput. Nukappiaqqat eqqartukkakka atuartitsininni uani inissisimapput, annertunerusumik atortut tigussaasut atorlugit atuartinneqarnissartik pisariaqartinngilaat, kisiannili suleqatigiillutik piginnaasaminnik avitseqatigiinnissartik pisariaqartillugu. Uangalu isumaqarpunga atuartut Lev Vygotsky-p teoriimini allassimasaani inissisimasut, tassa ima allassimagami: ”Den pædagogiske udfordring ligger i at udnytte udviklingszonen ved at stimulere barnet til at arbejde aktivt sammen med andre, og at hjælpe og støtte barnet på dets vaklende vej mod at klare opgaven på egen hånd” 
8 Oqallinneq kiisalu periutsinut isornartorsiuineq 
Misissuininnut atatillugu apeqqut akissutigerusutara, atuartut piginnaasaqarnerit suleriaatsit qanoq tiguneraat annertunerusumik akissutigisinnaasimanngilara atuartut piginnaasaqarnerit suleriaatsit qanoq tiguneraat annertunerusumik eqqumaffiginngitsoorsimagakkit. Tassanilu pissutaasinnaasoq tassaavoq atuartut piginnaasakinnerit annertunerusumik isiginiarnerusimaneri, aamma peqqutaasinnaasutut taasinnaavara atuartut sullivinni sulisillugit atuartitsineq ilikkarluarfiusup atornerani, læringsdialogcenterimiinninni atuartut sullivinni sulisut tamaasa alapernaasersorfiginissai ajornarsimammat, læringsdialogcenterimi atuartut ”aqqusaartut” annertunerusumik ikorfartorsinnaaniassagakkit, sullivinni allani sulisut eqqumaffiginiarneri killeqarsimavoq. Taamaattorli atuartut sullivimminni suliassaminnik nalulerlutik aperiartortarneri eqqumaffigaakka, tassanilu atuartut ilinniartillugit suleqatiminnut apereqqaarlutik ilinniartitsisuminnut aperiartortassasut, taamaalillutik iluminni akisussaaqatigiinneq, suleqatigiinnerullu pitsaasuunera paasissammassuk. Atuarfik pillugu inatsisartut inatsisaanni nr.15, 3. December 2012-mi allaqqavoq: ”Atuarfiup ulluinnarni ingerlatsinini sulininilu imatut sinaakkusersussavaa, atuartoq imminut naleqartinnerminik, imminut tatiginerminik, suleqateqarsinnaassuseqarnerminik, akisussaassuseqarnerminik inunnullu allanut ataqqinninnerminik ineriartortitsisinnaalersillugu.” 
Maluginiakkama aappaa tassaavoq, ”Atuaqatigiiaanik atuartitsineq” aallaavigalugu atuartitsinermi, atuartut peqataatillugit amerlisaanermik aallarniigaangama, atuartut piginnaasaqarnerit apeqqutinnut akissuteqapalluttarneri atuartut piginnaasakinnerit eqqarsarfissaraluannik unitsitsisarneri isornartoqalaartippara. Atuartunut piginnaasaqarnernut tamanna periuseq pitsaavoq, kisiannili atuartunut piginnaasakitsut akissuteqarfissaraluannik killiliilluni. Atuartitsininni atuartoq ”I” matematikkimi piginnaasaqarnerni inissisimasoq killiliiffigilaarsimavara, atuaqatai aamma periarfississinnaajumallugit. Tamannalu atuartup ”I”-p oqarfigitinnini oqaqqusaajunnaarsorisutut paasimmagu nassuiaatilaartariaqarsimavara, aamma atuaqatai akinissaminnut periarfissaqartarniassammata killiliiffigilaarinni. 
9 Naggasiineq 
Qanoq ililluni nukarlerni atuartuni 3. klasseni atortut tigussaasut atuakkallu aallaavigalugit suleriaatsit assigiinngitsut atornerini amerlisaanermik ilikkalertorfiusumik atuartitsisoqarsinnaava? –Bachelorimik suliaqarninni misissuininnut tunngatillugu akissutigerusutama misissornerani paasivara atuartut piginnaasaat assigiinngitsut pissutigalugit atuartitsinermi suleriaatsit assigiinngitsut atornerini atuartut Sullivilersorluni atuartitsineq aammalu Atuaqatigiiaanik atuartitsineq annerusumik suleriaaseralugit atortut tigussaasut atuakkallu aallaavigalugit amerlisaanermik ilikkalertorfiusumik atuartitsisoqarsinnaasoq. Sullivilersorluni atuartitsineq, atortut tigussaasut atuakkallu aallaavigalugit atuartitsineq aammalu teoriitiikerit misissornerini paasivara, atuartut eqimattani suleqateqarnermikkut katiterinermiit amerlisaanermut ikaarsaarnermik ilinniarnerminni ilisimasaminnik avitseqatigiinnermikkut ilikkalertorsinnaasut, taannalu pissuteqarpoq atuartut nutaamik sammisaqalersillugit atortunik tigussaasunik ikorfartuuteqarluni atuartoq ilikkagaqarsinnaanerusartoq misissuininni paasigakku. Atuartut ilikkalertornissaminnut periarfissinneqarnissartik pingaartippaat, tassanilu ilinniartitsisup pitsaasumik paasinartumillu sammisamut aallarniinermigut nassuiaasarnissaa atuartunit pisariaqartinneqarpoq, taamaalillutik atuartut suliassaminnut paasinnillutik suliaqarsinnaalissammata. Katiterinermiit amerlisaanermut ikaarsaarnermi atuartut ilikkalertornissaat anguniarlugit, atuartut ilisimariigaat aallaaviagalugit atuartinneqartariaqarput. Atuartut katiterineq suusoq paasereermassuk, atuartut amerlisaanermik ilinniartissagaanni katiterinermiit aallaaveqarnissaq pisariaqarpoq, kisitsisinik assigiiaanik katiterineq amerlisaanerup periusaa assigimmagu, atuartup ilikkalertornissaanut pingaaruteqarmat atuartup ilisimariigai aallaavigalugit atuartitsinissaq, tassanilu kisitsisinik assigiiaanik katiterineq ass. 2+2+2 amerlisagassanngortikkaanni 2 pingasoriarlugu (23)-jusoq paasitinneqartariaqarpoq ilaatigut atortut tigussaasut aallaavigalugit takutitsinikkut, taamaalilluni atuartut amerlisaanermik ilikkalertorfiusumik atuartinneqarsinnaallutik. 
10 Siumut eqqarsaatersorneq (Perspektivering) 
Siunissaq eqqarsaatigalungu isumaqarpunga, atuarfimmi annertunerusumik suleriaatsit assigiinngitsut atorlugit atuartitsisoqartariaqartoq, taamaalilluni atuartut piginnaasaat ilikkartariaasaallu assigiinngitsut aallaavigalugit atuartitsinermi atuartut amerlanerit ilikkalertornissaannut periarfissinneqarsinnaaniassammata. Soorlu suleriaatsit assigiinngitsut aallaavigalugit atortut tigussaasut atuakkallu atorlugit atuartitsininni misissuinerup takutikkaa angusaqarfiusumik atuartitsisimasunga. Siunissami sulilernissannut isiginiarnerusassara tassaavoq atuartut piginnaasaqarnerit atuartunik piginnaasakinnertulli eqqumaffiginerulernissai. Tassani takutinneqarpoq ilinniartitsisutut sulissagaanni pingaaruteqartoq atuartunik amerlasuunik maluginninniarsinnaasariaqarneq, taamaalilluni atuartut piginnaasaat assiigiinngitsut tamaasa ingerlaqatigiinnerusumik qaffassaaffigineqarsinnaaneruniassammata.  Atuaqatigiit klassemi amerlassusaat eqqarsaatigissagaanni, atuaqatigiit annerpaamik 26-iusussaatitaaneri nukarlerni atuartuni (1-3. Klasse) annertunginarsinnaavoq, nunatsinni ima inissisimatilluta atuarfimmi aamma perorsaaniarneq annertuumik atuutsillugu, siunissami ilinniartitsisussaaleqineq sipaarniarnerlu qaangerneqarpata siunnersuutigerusunnarpoq atuartut klassemi suli 26-iusussaatitaappata nukarlerni atuartuni 3.klasse tikillugu ilinniartitsisut klassemi marluusinnaanissaat, tamanna periarfissaanngippat ilinniartitsisoq pædagog-erlu klassemi ataatsimiissinnaanissaat angutikkusunnarpoq, atuartut ilikkarsarnerannut fagiminnut suleriaatsinullu pingiliussitinnerunissaat pitsaasumik sunniuteqarsinnaappat. 
Najoqqutat allattorsimaffiat 
Atuakkiortoq aamma atuakkap naqiterneqarfia 
Atuakkap aqqa aamma ISBN nr. 
Bech, Hans Jørgen ; Hans Christian Hansen ; Anna Jørgensen ; Leif Ørsted Petersen & Peter Bollerslev © 2003 by Gyldendalske boghandel, Nordisk Forlag A.S Copenhagen 
Matematik i læreruddannelsen –Teori og praksis –en fagdidaktik 
ISBN 87-00-36206-9 
Fleischer, Ane ; Dorrit Hansen ; Merete Jørgensen ; Inge-Lise Lynge & Kirsten Mortensen © Ilinniusiorfik, Nuuk 2002 
Matikkut 4B 
ISBN 87-7975-028-1 Gregersen, Per ; Carsten Hedegaard ; Tomas Højgaard Jensen & Lone Kathrine Petersen 2005 
Matematrix 2B ”TRIX” Lærervejledning 
ISBN 9788723017727 Gregersen, Per ; Carsten Hedegaard ; Tomas Højgaard Jensen & Lone Kathrine Petersen Matematrix 2B ”TRIX” Kopiark ”Transparenter” 
Hansen, Dorrit ; Inge-Lise Hansen ; Ane Fleischer ; Merete Jørgensen & Kirsten Mortensen Ilinniusiorfik Undervisningsmiddelforlag, Nuuk 2002 1. udgave, 1. oplag 
Matikkut 4 –ILINNIARTITSISUP ATUAGAA LÆRERENS BOG 
ISBN 87-7975-079-6 Imsen, Gunn © 2006, Gyldendalske Boghandel, Nordisk Forlag A/S, København 1. udgave, 2. oplag, 2008 
Elevens Verden –Indføring i pædagogisk psykolog 
ISBN 978-87-02-03662-6 Kristensen, Bo & Rikke Teglskov 2012 Gyldendal A/S, københavn 1. udgave, 1. oplag 
MULTI 2B lærervejledning 
ISBN 9788702106879 Kristensen, Bo & Rikke Teglskov Gyldendal A/S, københavn 1. udgave, 1. oplag 2012 MULTI 2B Kopimappe 
ISBN 9788702106862 
Kristensen, Hans Jørgen © Gyldendalske Boghandel, Nordisk Forlag A/S, København 1. udgave, 1. oplag 2007 DIDAKTIK & PÆDAGOGIK –AT NAVIGERE I SKOLEN –TEORI I PRAKSIS 
ISBN 978-87-02-02645-0 
Kristensen, Hans Jærgen & Per Fibæk Laursen © 2012 Gyldendal A/S, København 1. udgave, 1. oplag 2012 GYLDENDALS METODE HÅNDBOG 
ISBN 978-87-02-11602-1 
Kvale, Steiner ©1994 Steinar Kvale og Studentlitteratur og for den danske udgave  Hans Reitzels Forlag a/s, København 1997 
INTERVIEW –En introduktion til det kvalitative forskningsinterview 
ISBN 87-412-2816-2 Kvale, Steiner & Svend Brinkmann © 2008 SAGE Publications, Inc. og for den danske udgave Hans Reitzels Forlag,  Købehavn 2009 2. udgave, 1. oplag 2008 
INTERVIEW –Introduktion til et håndværk 
ISBN 978-87-412-5198-1 Petersen, Silla Balzer ; Arne Morgensen ; Svend Hessing ; Lone Jensen & Karsten Enggaard © forlag Malling Beck A/S og forfatterne 2006 2. udgave, 2. oplag FAKTOR –LÆRERENS HÅNDBOG i fjerde 
ISBN 87 7988 094 0 
http://www.inerisaavik.gl http://www.inerisaavik.gl/fileadmin/user_upload/Ineri saavik/Laereplaner_gr/Yngste_gr/Matematik_yng.pdf 
http://www.inerisaavik.gl http://www.inerisaavik.gl/fag-og-projekter/effektive-undervisningsprincipper/info-om-crede-samt-artikler/ 
http://www.pernillepind.dk 
http://pernillepind.dk/mambo/index.php?option =com_content&task=view&id=142&Itemid=156 
Inatsisartutlov nr. 15 af 3. december 2012 om folkeskolen 
Anders Øgaard pappialaq tunniussaa forår 2012. Suminngaanneersinnaaneranik nanisaqarsinnaannginnama taama allappara bilag 12 takuneqarsinnaavoq. 
CREDE standards–Metode–Periuseq Saqqaani assitarisap suminngaanneernera: www.uvm.dk 
Bilag 1 –Start/Sluttest Bilag 1.1 Starttest 
Bilag 1.2 Sluttest 
Bilag 2 –Starttest resultater i excel Starttest 17 opg I A S LM N O R IN M Ai P Kr J Ka Rigtigt svar Forkert svar/ikke regnet 1 0 1 1 1 0 1 0 0 1 0 0 1 0 1 7 7 2 1 1 1 1 0 1 1 1 1 1 1 1 0 1 12 2 3 1 1 1 1 1 1 1 0 1 1 1 1 0 1 12 2 4 1 1 1 1 1 1 1 0 1 1 1 1 1 1 13 1 5 1 1 1 1 0 1 0 0 1 0 0 1 0 0 7 7 6 1 1 1 1 1 1 0 1 1 1 1 1 1 1 13 1 7 1 1 0 1 1 1 1 1 1 1 1 1 1 1 13 1 8 1 1 0 1 1 1 1 0 1 1 1 1 1 1 12 2 9 1 1 0 1 0 1 0 0 1 0 0 1 0 0 6 8 10 1 1 1 1 0 1 1 1 1 1 1 1 1 1 13 1 11 0 1 1 1 0 1 0 1 1 1 0 1 1 1 10 4 12 1 1 0 1 0 1 1 0 1 1 0 1 1 1 10 4 13 1 1 1 1 0 1 1 1 1 1 1 1 1 0 12 2 14 1 1 1 1 0 0 1 0 1 0 0 1 0 0 7 7 15 0 1 1 1 0 1 0 0 0 0 0 1 0 0 5 9 16 1 1 1 1 0 1 1 0 1 0 0 1 0 0 8 6 17 1 1 1 1 0 1 1 1 1 0 1 1 1 1 12 
2  Piger                     Drenge 
Naqinnerit Tabelimi qullermi inissisimasut tassaapput atuartut atiisa aallaqaataat. Kisitsisit saamerlerpaami inissisimasut tassaapput atuartut misilitsissutaat 1-miit 17-mut amerlatigisut. ”Rigtigt svar” nalaani allassimasarput atuaqatigiit qassit suliassat ajunngitsumik akisimaneraat, ass. Opgave 1 atuartunit arfineq amarlunnit ajunngitsumik akineqarsimavoq.  Opgave 7 atuartunit 13-nit ajunngitsumik akineqarsimavoq. Uanilu atuartut 14-it misilitsinnermi peqataapput. 
Bilag 2.1 - Starttest resultater i søjlediagram i % Starttest`s resultater i søjlediagram – Rigtig svarer er blå og forkertsvar eller ikke regnet er rød 
Rigtigt svar i % (blå) = 72,27%      Forkert svar/ikke regnet resultater i % (rød) = 27,73% Bilag 3  Sluttest i søjlediagram i % 
Rigtigt svar i % (blå)= 90,30% Forkert svar /ikke regnet i % (rød)= 9,70% Bilag 4  Start & sluttest i % - af nogle elever – resultaterne kan sammenlignes Initiativ 3.klasse Starttest ud fra 17 opg. Sluttest ud fra 61 opg. I                        (d) 82,35 % 90,15 % A                      (d) 100 % 96,70 % S                       (p) 70,58 % 91,78 % LM                   (p) 100 % 98,34 % N                      (p) 29,41 % 67, 20 % O                      (d) 94,11 % 96,70 % R                      (d) 64,70 % 100 % Dette er rigtigt svar i % ud fra start og sluttest som nogle elever der har lavet, fra Atuarfik Hans Lynge. 
Bilag 5  -Spørgeskema til elever – svaret 
Bilag 6 –Spørgeskema til lærer –svaret Bilag 6.1 Lærer 1 
1) Katiterinermiit amerlisaanermut ikaarsaarnermi, atuartut amerlisaanermik ilinniartinnerini qanoq aallarniinissaq pitsaanerusoraajuk? 
Ilinniartitsisutut sulileramali pingaartitarisarpara ilikkangassatut anguniangassaq ersarissoq atuartunut apuutissallungu. Uani apeqqutingisat eqqarsaatingalungu katiterinermiit amerlisaanermut ikaarsaarneq qanoq aallaarniinissara pingaartinneringa akisinnaavara, soorlu oqareertunga ilikkangassatut anguniangassaq saqqummiuttarlungu. Taanna saqqummiutereernerani annikittunnguamik katiterineq takuteriarlungu assipalungingaa nassuaatingisarpara. Soorlu allattarfissuarmut nassuiaassuunga katiterinermi assersuutingalungu 5+5=10 pisimangutsingu amerlisaanermullu ikaarsaartinniarutsingu taanna 5+5= 10 aallaavingillungu. Oqarlunga 5x5 inerneringaa kisitsit allaaneq, pissutingalungu una toorneq imal. x isumaqarmat amerlisaaneq isumaqarani ilasineq/katiterineq. Takutissuaralu sooq 5x5 25-mik inerneqarnersoq. Soorlu tallimanik ataatsimoortunik ammalortulioriarlunga taakkunannga assinganik suli sisamanik sanallunga naggataatingullu kisitseqatingitillungit. Uani erseqqissaassutingissuara atuartut iloqqasuussamata taamaattumillu nassuiaassutissakka naattunnguussammata. Tassanngaanniit atuartitsineq ilikkarluarfiusoq atorlungu atuartut ilikkarniarnissaat anguniassallungu tullinnguutissuarput. Tassa iliuusissara siulleq, ikaarsaariarneq siulleq. 
2) Nalunngisatsitut atuartut sammisamik nutaamik aallartikkaagata pingaaruteqartarpoq tigussaasut aallaavigalugit atuartitsinissaq. Atuartut sammisaminnik ilikkagaqarsimatillugit, ilikkarsarnerat qanoq ineriartortinniartarpiuk? (Una eqqarsaatigalugu: Tigussaasuniit eqqarsaatigiinnarlugu kisitsisinnaalerneq, aamma atuartut kisitaannik ”qaffatsitsineq”) 
Taanna amerlisaaneq eqqarsaatingissangaanni tingussaasulerniarukku ilikkarsarnerallu qaffatsinniarukku centicubes atussuakka taakkununngaluunniit assingusut. Uani pingaartittarpara atuartup ilikkarnissaa tulleq (zonen for den nærmeste udvikling). Taamaattumik siullermik kisimiitinnangu ilaqartillungu kisitseqateqartissangaluarpakka. Tullianik nammineq assinganik kisitsisissangaluarpara. Ilimangissuaralu misilitsileruni imal. kisimi sulileruni taakkua misilittakkani  atorlungit nammineq nalorninani suliaqarsinnaalluni allaat qarasarsornikkut suliarisinnaalersillungit. Taakkua saniatingut bingo amerlisaanermik sammisalik nerrivimmi ataatsimut sammineqarsinnaasoq aamma sammitissangaluarpara. Ataaseq taajuisoq sinneri kisitsisut. Sapinngisamik taajuisoq taajuisut paarlakaajaatsillungit. Assersuutingalungu 20 minutsit taakkua sammissangutsingit tamarmik sisamaasimangunillu 5 minutsikkaarlungit. 
3) Tigussaasut aallaavigalugit atuartitsineq qanoq isumaqarfigaajuk? 
Tingussaasut atorlungit atuartitsineq pingaarutilittut isingaara. Pissutingalungu paasinikuungakku inuk iliorluni ilikkarsartartoq. Soorlu inuk tusarnaanginnarluni ilikkarsarsinnaavoq, kisianni ilikkarsarnerit assingiinngittuummata tusarnaarlunilu ilikkarsarneq amingartuummat tingussaasunik atortoqartarpunga. Tusarnaarluni immersorneqarneq allanik eqqarsaatinik pilersikkajuttarpoq iliuuseqarlunili ilikkarsarneq ukkassisitsisarpoq taannalu uanga paasisara iluaralungu pittaangalungulu atortarpara. 
4) Atuakkat kisiisa aallaavigalugit atuartitsineq qanoq isumaqarfigaajuk? 
Isumaqarfingaara qangatut atuartitsinerusoq ilikkartitsinissamullu killeqartuusoq. 
5) Isumaqarpit ”Matikkut” eqqarsaatigalugit nukarlerni atuartuni amerlisaanermik ilikkarsarneq annikippallaartoq? 
Aappi. Taamaattumik saniatingut nammineq sanaartorlunga aammalu internet atorlungu pilersaarusiortarpunga. www.gratisskolen.dk aammalu atuarfitsinni perput M+ aamma atortarpakka. 
6) Atuartut eqimattani suleqatigiittarneri eqqarsaatigalugit, suleqatigiinnissaannut suut isiginiarnerusarpigit? (Uani eqqarsaatigaakka, atuartut piginnaasaat, suiaassuseq il.il) 
Pingaartinnerpaasarpara atuartut pinginnaasamikkut assingiinngiiartut suleqatingississallungit. Tassani ilikkarnissaq tulleq angussallungu pingaartittarakku. Kisianni aamma pinginnaasamikkut assingiit suleqatingiisikkusuttarpakka aamma ilikkarnissaat tulleq pillungu. Assersuutingalungu amerlisaaneq assersuutitut atoqqissangutsingu pinginnaasaqarnerit 6 tabelimut imal. suli annerusumut pisimappata taava taakkua suleqatingiisissuakka immaqalu pinginnaasakinnerit 3 tabelimiit qummut kiveriarlungit. Suiaassutsit eqqarsaatingineq ajorpakka  Aattaat eqqarsaatingilerpara immaqami misilikkukku ;) Atuartitakka aamma eqqissiviittut arlaqarsimappata taakkua ataatsimoortinnissaat pinaveersaartarpara eqqissisimasunillu suleqateqartinniartarlungit. Tassani eqqarsaatingisarakku atuartut tamarmik pissarsiaqarluarlutik atuarfimmiit aninissaat. 
7) Atuartitsineq ilikkarluarfiusoq qanoq isumaqarfigaajuk? 
Atuartitsineq ilikkarluarfiusoq atuarfitsialammi sakkussatut pingaarutilittut isingaara. Nammineerlunga Ilinniarfissuarmi soraarummeerninni sammisaraara, tassanilu paasivara atuarfitsialaap peqqussutaaniittoq. Atuarfimmi sulilerninni misilittangaqalerninni timitaliisarninni paasivara soraarummeerutingisimasakka sakkungissallungit pingaaruteqartuusut. Atuartitakka malungisarpakka periuseq taanna atoraangakku ukkassilluartartut taamaattumillu allamut saaqattaarneq ajortut. Aamma malungisarpara ilikkarsarnerat annertusartoq. Tassami fase 5 tikissimangaangatsingu ilinniartitsisup tassalu uanga tikilluarsinnaalersarakkit atuartut ataasiakkaat. Ataatsimut klassi tamaat ataatsikkut atuartinniassangaluarukku ilai immaqa allamut saaqattaassapput taamaattumillu paasisaqarnissaat killeqalerluni. Uani atuartut immaqa sisamaannannguit atuartissuakka apeqqutit ammasut atorlungit aammalu nassuiaassinnaallungit tamaasa isikkut isingalungit allamut saalaarpata qiviaqullungit. Allaat misileraasissuakka aamma allaat imminnut oqaloqatingiinnitsinni tunioraassapput ;) 
Fase 5 tikissimangutsingu nangitsivimmi uanni paasisimasatik sammissavaat, tassanilu qulakkiissuara atuartup kia sammisaq paasisimaneraa kialu suli nukittorsangassarineraa, kisianni aamma atuartut ikioqatingiissapput una sammisaq ataatsimut sammisassaq imaluunniit ataasiakkaarluni suliassaangaluartoq ataatsimut ikioqatingiillutik suliaralungu. Arlaat nalulerpat arlaata ikiussuaa imal. nalulertup nerriveqatini aperissuaa aperitittullu ikiussuaa ;) 
Nerrivimmi allami ”pause”. Pinnguaaterluni, soorlu qulaani eqqaareeringa bingo atorlungu ilikkarsarneq. Isumaqassapput atuartut pinnguarlutik nalusaminnilli ilikkarsassapput ;) 
Nerrivik alla amerlisaasimangunik soorlu qalipatassanik tunineqassapput 5x5 kipparissunut qalipatassanut qalipallungu il. Il. 
Taamaaliornikkut atuartut ukkassinerat immaqa 15-20 minutsikkaartoq iluatsittarpoq ukkassititsilluarluni ilikkarsartitsilluarlunilu ;) 
8) Atuartitsineq ilikkarluarfiusoq qanoq atuartitsinerni atortigisarpiuk? 
Kalaallisoortitsininni aammalu kisitsisitsininni atornerpaajusarpara, ukioq naapajaarlungu atortarlungu. Taamaattorli piffissap ilaa atorneq ajorpara qattussisoqannginnissaa aammalu allanik ilikkarsartartut eqqarsaatingalungit. 
9) Katiterinermiit amerlisaanermut ikaarsaarnermi, atuartitsineq ilikkarluarfiusoq (sullivini sulineq) atussallugu tulluartuusoraajuk? 
Misilittangaqarfingaara aap tulluartuuvoq ;) nr. 7-imi akissutima takutippaa misilittangaqarfinginginga. 
Bilag 6.2 Lærer 2 
1) Katiterinermiit amerlisaanermut ikaarsaarnermi, atuartut amerlisaanermik ilinniartinnerini qanoq aallarniinissaq pitsaanerusoraajuk? 
Akissut: Atortut tigussaasut atorlugit nassuiaajutigaluni takutitsineq. 
2) Nalunngisatsitut atuartut sammisamik nutaamik aallartikkaagata pingaaruteqartarpoq tigussaasut aallaavigalugit atuartitsinissaq. Atuartut sammisaminnik ilikkagaqarsimatillugit, ilikkarsarnerat qanoq ineriartortinniartarpiuk? (Una eqqarsaatigalugu: Tigussaasuniit eqqarsaatigiinnarlugu kisitsisinnaalerneq, aamma atuartut kisitaannik ”qaffatsitsineq”) 
Akissut: Kisitassat atuakkani takkuteqqikkaangata ataatsimoortumik uteqqiineq, qanormaa sunamaa. Sullivinnilu sammititani takkutseqqittarlugit taamatullu mappini kopiikkanik suliassatut tapertatut tunniunneqartarlutik. 
3) Tigussaasut aallaavigalugit atuartitsineq qanoq isumaqarfigaajuk? 
Akissut: Atuartunut assut pingaaruteqartuuvoq tigussaasut atorlugit kisitassanik ilinniarneq. Tamanna avaqqunneqarsinnaanngilaq. Atuartitsinermi faagini assigiinngitsuni pingaaruteqarpoq eqqaamajuassallugu malugalugu/isigalugu/tusaallugulu (føle/se/høre) 
4) Atuakkat kisiisa aallaavigalugit atuartitsineq qanoq isumaqarfigaajuk? 
Akissut: Atuakkat kisiisa aallaavigalugit atuartitsineq atorsinnaavallaanngilaq kisitassat arlallit tigussaasunik atortulersorluni atuartunut ilikkarnarnerungami. 
5) Isumaqarpit ”Matikkut” eqqarsaatigalugit nukarlerni atuartuni amerlisaanermik ilikkarsarneq annikippallaartoq? 
Akissut: Matikkuinnaat atornagit allanik tapertalertarluni ajunngilaq. 
6) Atuartut eqimattani suleqatigiittarneri eqqarsaatigalugit, suleqatigiinnissaannut suut isiginiarnerusarpigit? (Uani eqqarsaatigaakka, atuartut piginnaasaat, suiaassuseq il.il) 
Akissut: Atuartut suleqatigiittussat pisinnaasamikkut naligiikannertut suleqatigiiaartinneqarsinnaapput aamma akuleriitiinnaavinneqarsinnaapput. Niviarsiaqqat nukappiaqqallu akulerullugit. Klassimi pisariaqartitsineq naapertorlugu suliassallu suunersut agguataarineq pisinnaavoq. 
Atuartut ilai suleqatigiisinnaveersaangassaasarput soorlu suleqatigiisikkaanni asuli pinermut naalanngisaarnermullu saattartut silarsuaarannguaminniilertaramik tusaasaarullutik. 
7) Atuartitsineq ilikkarluarfiusoq qanoq isumaqarfigaajuk? 
Akissut: Atuartitsineq ilikkarluarfiusoq atorlugu assut iluartarpoq tassani periarfissaqartarmat læringsdialogcenter atorlugu atuartut qanoq ilikkagaqartigisimanersut takuneqarsinnaasarmat. 
Taanna atussagaanni atuartut ilitsersuuttariaqarput piffissap soorlu 15.min. iluani uninngaannaratik sulissasut sulinngikkunik ilikkarluarfiunngitso. 
8) Atuartitsineq ilikkarluarfiusoq qanoq atuartitsinerni atortigisarpiuk? 
Akissut: Periode-kaarlugu atornerusarpara atuartitseriaatsinik allanik akunnilertarlugu. Ataasinnaavallaanngitsumik sulinissaq anguniarlugu. 
9) Katiterinermiit amerlisaanermut ikaarsaarnermi, atuartitsineq ilikkarluarfiusoq (sullivini sulineq) atussallugu tulluartuusoraajuk? 
Akissut: Suu, assut. 
Bilag 7 – Logbog Atuarfik Hans Lynge –Matematik 
19.02.13 
Ulloq siulleq matematikkerfik. Aallartinnermi atuartut qanoq piginnaasaqartigineri paasiniarlugit Starttest-imik suliaqartippakka plus/gange-nut tunngasunik. Atuartullu 20-minutsit suliaqareerlutik naammassimmata sullivinni sulisillugit. Misilitsinnermi atuartut ilai 5minutsit atorlugit suliassat naammassivaat, ilaasali 20minutsit atorlugit suliassat naammassillugit. Naammassiaartut suliassaannik allanik tunivakka, ilaasalu naammassinissaannut utaqqisillugit. 
Atuartut misilitsinnerminni kuglerammet atorlugit ilai kisitsipput, ilaallu assatik, inussatik atorlugit kisitsillutik. Ilaqarput pikkorittorujunnik gangenut ilisimasaqalereernikut, annikittunnguillu ganget puigulaarsimavaat. 
Sullivilersorneq:  Takuuk uv-plan 
Atuartut sullivinni suliassaat tunniukkakkit paasivara ilitsersuunnerusariaqarsimallugit, aallartereermatalu sullivinnut pigaagata ajoqersuuteqqittariaqartarlugit. Makittakkat atuartunut tulluunnerpaanngillat, makittakkat ilaat kisitsisitai angivallaaramik, kisiannili kuglerammenik tuningakkit ajornannginnerusumik kisitsisinnaanngorlutik katiterineq iluaqutsiullugu. Suliassat Multiminngaanneersut aamma ajornannginnerusumik kisissinnaavaat, katiterineq iluaqutsiullugu amerlisaanermik suliaqaramik. Sullivik siulleq pinnguaat makittakkatuulli ajornalaarpoq, kisitsisit aamma angivallaat pinnguaammi allaqqagamik. 
21.02.13 
Ullumikkut atuartut sullivinni sulisinnagit Matikkut 4B qupp.24 suliaritippara. Siullermik time aallartimmat atuartut tamaasa peqataatillugit allattarfimmi plussinik gange-nillu aallarniivugut. Plus allariarlugit qanoq gangetut allassanerlugit taatittarlugit. Aappaattut Atuartut tamarmik peqatigalugit ningalinngorluta tabelilereqqaarpugut, aammalu siuleriiseriarlugit tabelinik taajuisillugit. Taamaalioreeriaratta atuartut nerrivimminni Matikkut 4B qupp. 24 suliaraat. Plus-inik gange-nillu imaqarput immersugassanik. Atuartut sanngiinnerit kuglerammit iluaqutsiullugit kisitsipput. (I) assut pikkorippoq kugleramminillu atuinani suliassat tamarmik eqqortumik suliaralugit. (In) isaagatta matematikkerniarluni paasillugu nikalluallappoq, aasiinngooq ilinniagassaqassagami. (In-p) suliassat arriittunnguamik suliarai nalorsarluni, kisiannili kugleramminik ikiorteqarluni aperillattaallunilu periarami suliaralugit. Atuartut amerlanerit gange-nik kisitsisariaaseq plussertaarinerminnik ilikkarsimavaat: 
Assersuutigalugu  kuglerammini atuinermi, 3*4  3 sisamariaruni qassiussua? Kuglerammini qulertakkaani atileriinni 3 atileriinni sisamani inissikkunikkit immikkoortitatik ataasiakkaarlugit kisikkunikkit inernera nanisarpaat. 
Naammassisut kisitaat misissortarpakka, aaqqitassaqarpatalu aaqqitsittarlugit. Time-p ingerlanerani naammassisut tamarmi ekstra opgavenik tamaasa tunivakka K1-23 mik atillit. K1-23 qupp. 2 aamma 3 suliaraat piariinngitsullu opg 2 aamma 3 angerlarlutik naammassissallugit. 
26.februar.13 
Sullivilersorluni atuartitsineq: 
Atuartut isaammata nassuiaaqqissaarpakka sullivinni qanoq iliussanersut. Kingullermi sullivilersortitsigama ikiuivallaarnikuugama, taanna pinngitsoortikkumallugu nassuiaalluaqqissaarpakka iluatsittumillu. 
Atuartut tallimanik sulliveqarput, Uangalu sullivimmi ataatsimi lærings dialog centerimik taallugu atuartut gangenik kisitseqatigalugit. 
28.februar.13 
”Klasse undervisning”  ataatsimut isaanermi sammisaqarpugut. UV-plan allanngortilaarpara pississaarfimmik natermi titartaasinnaannginneq pissutigalugu. Atuartut isaammata klassemi isumaqatigiissutaat eqqartoriarlugit iloqqasunngorpugut, arsamillu akortaalluta tabelinik 2-3-4-5-nik kisitsilluta pinnguarluta. 
Kingorna atuartut matikkut 4b qupp. 25 suliaraat pinnguaatitta asserluinnaanik kisitassat tassaasut 2-3-4-5 tabel.  Naammassisut ekstra opgavenik suliaqarput. 
Matikkut 4b-nik suliaqarnermi kugleramminik tingusinikuunanga atuartoq ataaseq (LM) aggerpoq kugleramminik perusulluni, LM-p) atortut tigussaasut atorlugit kisitsissalluni ajornartinnginnerummagu aalliuppara. Atuartullu ca.6 kugleramminik atortoqarlutik sulipput. 
05.marts.13 
Sullivilersorlujni atuartitsineq: 
Sulliviit tallimat: 
1. ”Pisiniarfik” amerlisaaneq, pisiassat, karsi, oorit aamma ”Multi” qupp. 52 
2. Kisitsisit ikkussortakkat 
3. ”Matematrix” qupp. 41 
4. læringsdialogcenter  ”Matematrix” qupp. 47 
5. Matikkut-nik inaarsaaneq 
Atuartut sulliviit 12minutsikkaartumik suliaqarfigisarpaat, 12-minutsilu qaangiukkaagat sulliviup tullianut nuuttarlutik. Atuartut sullivinni 1,2,3,5-mi nammineerlutik suliaqarput. Suliaqalinnginnermilu atuartut nassuiaaqqaarneqarput qanoq isiornissaannik. 
Sullivik 4 Læringsdialogcenteriuvoq, uangalu tassani atuartut ”aqqusaartut” issiaqatigisarpakka kisitsineranni ikorfartortarlugit, aammalu nassuiaattarlugit ass. 4*3 aamma 3*4 assigiimmik kisinneqarsinnaasutut assigiimmillu inerneqartutut, sumulluunniit sammingaluarpata ”assigiittut”. Atuartut suliaqarneranni saniatigut qanoq kisitseriuseqarnersut misissuiffigaakka, pisariaqaraangallu ataasiakkaarlugit aperisarlugit. 
Sullivinni tamani pisariaqartitsisunut atortut tigussaasut atorneqartarput. Atuarfiullu atortuutai kuglerammit annertunerusumik ”ikorfartuutitut” atorpagut, iluaqutaasumillu. Kuglerammit amingaraangata centicubes atorneqartarput. Atuartullu tamarmik isigalugit kisitseriasasaat uaniippoq: kisitsisit mikinerusut eqqarsaatigiinnarlugit kisittarpaat ass. 5*3=15 
Kisitsisit nalunarnerulaartut kisitsigaagamik inussatik atorlugit kisitsisarput. Kisitsisillu nalunartut ass. 6*8  kuglerammit atorlugit kisitsisariaqartarput. 
Kisitsisit ass. 6*8 imaluunniit 8*6 inissisimaffii paarlaassinnaasut suli puigortarpaat, eqqaasittariaqartarpullu ajornannginnerusumik kisitsissappata ass. 6 tabel imaluunniit 8 tabel.  Kisitsit siulleq kisitsilernerminni aallaaviginiarnerusarpaat. 
Atuartut ataasiakkaarlugit misissuiffigineri: 
In  Kuglerammit atorlugit kisitsivoq, ass. 2*3  2 pingasoriaruni = 6 
Atuartinnerini malunginiarpara matematikkimi piginnaanikinnerni inissisimasoq. Namminerli piginnaasani aallaavigalugit suliaqarluni ingerlatsisarluni. 
Id  Inussani atorlugit kisitsivoq. Ass. 6*4  ”4-mut kisitsisajaarluni, 4-mut kisitseriarluni 4-nik ilasarlugu  1,2,3,4+5,6,7,8… 
N Tigussaasunik atortoqarani, qarasaminik kisitsisarpoq  nammineq oqarneratut eqqarsaatimininngooq kisippai. Ass. 5*4 5,10,15,20 
O  Inussani atorlugit I-tut kisitsivoq. 9 tabel nalunngilluaramigit 9*3 ingerlaannaq 27-iusoq allappaa. Aamma siornatigut tabelilerigatta læringsdialog centerimi 9tabel kisereermatigut maluginiaqqugakku ass. 9,18,27,36,45,54 … kisitsisit saamerliit aliartortut kisitsisit talerperliit milliartortut. 
Ju  Kugletammit atoirlugit kisitsivoq, ajornannginnerillu inussani atorlugit kisippai. 
Kr Inussani atornagit ”atortoqarani” kisitsivoq, eqqarsaatiminik kisitseriarluni nalunarnernut pigaangata inussani atulaartarpai. 5 tabel ajornanngitsumik kisittarpaat. 
M  Kisitsisit ajornannginnerit assamminik kisippai ass. 6*3=18 
8*3 pileramiuk kuglerammit atorpai. Kuglerammit kuglertai sanimukartut 8-nngorteriarlugit atileriit pingasut taama inisseriarlugit kisippai, ataatsimullu katiterlugit. 
A  inussani atorlugit kisitsivoq ass. 2*4  2,4,6.8 
6*4 ajornarnerutippaa, kugleramminilli ajornanngitsumik kisitsivoq. 
Jo  2*4 ajornanngitsumik eqqarsaatigiinnarlugu kisissinnaavaa. Sullivik 4-mi suliassat sukkasuumik suliarai, kisitsisit ajornannginnerutitani siulliullugit kisillugit. Kisitsisilli ajornarnernut pingami arriilliinnarluni kisitsivoq, tigussaasut atunngikkaluarlugit. 
Ai  Kuglerammit atorlugit kisitsivoq. 
LM  LM aperiganni qanoq kisitsisarnersoq akivoq 
”Nalunanngitsut qamani” (niaqquni tikkuarlugu) 
”Nalunalaartut inussannik” 
”Nalunartut kugleramminik” 
LM-p akissutaa eqqarsalersitsivoq, paasinarluinnartumik akingami. 
R Kisitsisit ajornannerit qaratsaminik kisippai, ajornarnerit kuglerammilerluni. 
D  Saamiugami kisitsisit suli killormut allattarpai ass. 6  d-ngasutut. Kisitsisit ajornaannerit qaratsaminik kisippai ass. 5*3 aamma 2*3 
S  Nalunnginnerusani qaratsaminik kisippai, gange-nut pikkorippoq. Gange-lerinermi 24-mik inerneqartussat ”ujaramigit” pikkoriffigai  ass. 12*2=24 , 6*4= 24, 8*3=24 
Maluginiakkat 08.marts.12 
Atuartut klasseanni nerriveqatigiit tallimaapput. Nerriveqatigiit aallaavigalugit suliaqartitsisarpunga, nerriveqatigiit sullivimmi suleqatigiittussatut inissisimatillugit. Praktikkileqqaarama nerriviit arfiniliungaluarput, ”ikiortimilli” napparsimasoqarnera pissutigalugu nerriviit allanngortillugit misilipparput. Klassemit anillutik sulisartut isersimaannartalermata. Nerriviit allanngortinnerannut pissutaavoq aamma nukappiaqqat imminnut qanippallaarlutik allamut saasartarneri. Nerriviillu allanngormata ajornannginnerusumik suliaqarsinnaalersutut inissipput. Nerriviit allanngormata atuartut inissisimaffii ilinniartitsisuat peqatigalugu allanngorpagut, suleqatigiissinnaasut isiginiarlugit, imminnullu ”sammivallaartut” suliatik alarlugit pisartut ungasinnerutilerlugit. 
Sullivinni suliaqartillugit naluleraangata ajornanngitsumik nerriveqatai apereqqusarpakka, uanga læringsdialog centerimi inissisimatillunga. 
Suleqatigiit tamarmik suliassaminnik nalorningaangata uannut aperisarput. Sullivilersortitsinerli siulleq kisiat eqqarsaatigalugu ajornarnerusumik ingerlatsivunga,  aallartnnermi aminartumik nassuiaasimanera pissutigalugu. Paasingakkuli ”ikiuivallaarlunga” sullivilersoqqinnerup tulliani aaqqiivigaara. 
Atuartitsisarninni maluginiakkama ilaat, tassaasoq anitsialernermi mappet, atuakkat, issiaviit aaqqeqqaarnagit qimanneqartartut aaqqiivigerusullugu, isaanermi oqaluuppakka, anitsialernerminni atortutik iluamik inisseqqaarlugit anisaqqullugit, isaanermi piffissaajaatiginnginniassammatigit.  Taanna suli atuartut ilaasa puigortarpaat. 
Ullaakkut arfineq pingasuneersimatillutik 8:15 isaasarput 9:45-lu anitsiartarlutik. Atuartut ileqquliussimavaat qulip qeqqa taqussaminnik tamussilaarnissaq, taanalu attatiinnarlugu ingerlappakka, sullivilersorsimatillutali anitsialivinnermi aattaat tamussilaartittarlugit. 
Ullup qeqqanut nerisarneq ima inissisimavoq. Qulinut isaanermi 10:15 isaasarput, 11:20 kantine-mut neriartortarput, nerereeraangamillu suliatik klasseminnut nangikkiartortarlugit. 
Atuarfiup ammaqqaarneraniilli malittarisassaq tassaavoq atuarfimmi kameqassannginneq, tamannalu atuarfinnit allanit immikkuullaruttutut taasassaavoq. Atuartut, ilinniartitsisut, angajoqqaallu malittarisassaq malippaat, atuartullu isersimmateqartarlutik. 
07.marts.13 
Atuarneq aallartimmat atuartut powerpoint atorlugu saqqummiivigeqqaarpakka sammisaat pillugu. Atuartut plus, minus aamma ganget kisillugit piginnaaneqarfigilereerpaat, taamaammallu plus, minus gangellu ilisarnaatai kisitsisariaasaalu saqqummiuteriarlugit gange marlunnik ilisarnaateqarnera maluginiaqquara tassa Prik (*) aamma (X) atuartullu ilaasa ilikkareersimavaat ilaasali aatsaat paasinerarlugu. 
Katiterinermiit amerlisaanermut ikaarsaarneq assut sammivarput, taannalu aamma saqqummiuppara atuartullu ajornanngitsumik kisissinnaalereerpaat paasillugulu kisitsisinik assigiinnik plussertaarineq gangerinertut ittoq. Ass. 2+2+2+2+2 assigiinnaraa 2*5  2 tallimariarlugu. 
Saqqummeereerama atuartut suliassaannik tunivakka, sullivilersorluni sulinerunngilaq, kisiannili nerrieqatigiikkaarlutik ikioqatigiissinnaallutik. Atuartut suliassaat tamarmik assigiipput, namminerli aaliangerpaat sorleq suliareqqaassanerlugu. 
12.marts.13 
Sullivilersorluni sulineq: 
1. Læringsdialogcenter tabelinik planchemut allattuineq. 
Atuartut suleqatigiikkaat immikkut planchenut allattuisippakka, allattuinerannilu paasitinniarlugu gangeni kisitsisit inissisimaffii paarlaakkaluaraangata assigiittartut.  Allattukkatillu kisippaat. 
2. Rutcherbane  atuartut suleqatigiit gangenik kisitsipput. 
3. Kopipapir I  gangenik kisitsineq 
4. Konkrete matematik. Atuartut kaageeqqat atorlugit gangenik kisitsipput. 
Atuartut sullivinni sulineq sungiutiivippaat. Sianeq nooqqusissut sianeraagat namminneq nuuttarput. 
14.marts.13 
Atuartut isaammata, misilitsinnissaannik nassuiaateriarlugit misilitsissutissaat agguaappakka. 
Slut-test max 30min. 
Atuartunik aalajangersimasunik oqaloqateqarluni naliliinermi, atuartut tamarmik mappe-niittunik gange-nut tunngasunik suliaqarput. Suliaqarnerinilu oqaloqatigerusutakka aggeqqusarlugit apersorpakka. 
Naliliineq 
Atuartut misilitsinnerini siulleq naammassisoq 8minutsit iluani suliassat tamakkerlugit suliarai. Kingullerlu naammassinngitsoorluni 30.minutsit sulereermat suliai tinguakka. Nalilersuileruma pissarsiakka atorumaarakkit. Atuartut misilitsinnerminni atortunik tigussaasunik atuinngilat, malunnarporlu amerlanerit inussatik iluaqutigalugit kisitsisut. Naammassiaartut mappeneersunik suliaqarput, inimi nipaqaratik sulillutik, atuaqataasa misilitsinneri pissutigalugit. 
Atuartitsinera tamaat isigalugu, atuartut katiterinermiit amerlisaanermut ikaarsaarnermik sammisaqartippakka. Naliliinermi malunnarpoq atuartut nalileraat plus, minus aamma ganget nalunnginnerarlugit. Atuartitsininni minus sammitinngikkaluarlugu namminneq matematikkimi ilikkarsimasatik taakkartorpaat. Ilikkarnerorusutatillu toqqaannartumik ilisimanngikkaluarlugit tabelit annerusumik ilassutigisarpaat. 
Bilag 8 – Atuartitsinissamut pilersaarut –Atuarfik Hans Lynge 
Atuartitsinermut pilersaarut 3.a Hans Lyngep Atuarfia 
Praktikkertoq: Nivikkannguaq Mørch Reimer 
Fagi: Matematik 
Atuartut: 17-it 
Lektionit amerlassusaat: 16 
Sammisaq: Katiterinermiit amerlisaanermut ikaarsaarneq, aamma amerlisaaneq. 
Bilag 8.1 Ilikkagassatut anguniagassat 
Ilisimasassatigut angujumasat 
Kisitsisinik taalluartaagassiat kisitsisillu tulleriinneri ilisimassagaat 
Kisitsissuteeqqap atornissaa ilikkarsimassagaat 
Suliaqarnermi assigiinngitsuni kisitseriaatsit toqqarsinnaassagaat atorsinnaassagaallu 
Kisitsisit ulluinnarni pisartunut qanoq tunngassuteqartinneqarsinnaasut ilisimasaqarfigissagaat 
Inerniliiniarneq matematikkimi suliaqarnermut ilaasoq ilisimasaqarfigissagaat 
Matematikkimi eqqarsaatersuutigeqqissaarlugit inerniliiniarnermi periutsit, suleriutsillu assigiinngitsut ilisimassagaat 
Piginnaasassatigut angujumasat 
Ajornaannerusumik katiterisinnaassasut 
Ajornannerusumik amerlisaasinnaassasut 
Eqqarsaatigiinnarlugit kisipallagassat ajornaannerit, allattariarsugassanik allattuineq atortussianillu tigussaasunik atuineq ilikkarsimassagaat 
Matematik atorneqarfiani inerniliiniarnermi allanik suleqateqarsinnaassasut 
Isummatigut angujumasat 
Suleqatigiinnerup pitsaasuunera paasissagaat 
Atuarfiup avataani kisitserusussuseqalersinnissaat 
Atuartitsissutissaq: Matikkut 4B 
Qupperneq 24-25 
Tabeltræning Kasse (Inerisaavimmit) 
Saniatigut atuartitsinermi atortussat 
Gratisskole.dk – Atortut tigussaasut. 
(Matematrix 2B) 
Multi kopimappe 2B 
Bilag 8.2 Atuartitsinermit pilersaarut 
Skema 
Marlunngorneq/ Torsdag 08.15-09.45    Hold 
Sisamanngorneq/ Torsdag 10.15-11.45  Hold Uge 8 
Marlungorneq/ Tirsdag 19.februar 2013 
Misilitsinneq/Test  starttest 
Sullivinni sulineq / Arbejde i aktiviteter hvert 15minutter. 1. Tabeltræning  Spil 2. Centicubes  ”Multi” kopiark side 50 3. ”Multi” kopiark side 49 4. Tabeltræning  makittakkat/puslespil 
Sisamanngorneq/ Torsdag 21.februar 2012 
Nigalinngorluni tabelilerineq/ Tabel leg i rundkreds 
Siuleriilluni tabelilerineq / Tabel leg i elevrække 
”Matikkut 4B” qupp/side 24 Ekstra opgave  kopiside 23 
Uge 9 
Marlungorneq/ Tirsdag 26.februar 2013 
Sullivinni sulineq / Arbejde i aktiviteter 1. Tabelit qalipallugit / Male tabelark 2. ”Multi” kopiark side 56 3. Centicubes  ”Multi” kopiark side 55 4. Dialog matematrix side.46 
Sisamanngorneq/ Torsdag 28.februar.2013 
Pississaarluni tabelilerineq / tabel leg i hinkerude 
Matikkut 4B Qupp/side 24 (piareersimanngitsunut) Piareersimasunut qupp/side 25 Ekstra opgave kopiside 24 Uge 10 
Marlungorneq/ Tirsdag 5.marts 2013 
Sullivilersoræuni sulineq / Arbejde i aktiviteter 1. ”Multi” kopiark side 52  Pisiniarfik  kisitsissuteeraq, oorit & pisiassat 
2. Kisitsisit ikkussortakkat 
3. Matematrix qupp.41 
4. Læringsdialogcenter  Matematrix qupp.47 
5. Matikkut-nik inaarsaaneq 
12min. Sullivimmi ataatsimi. 
Sisamanngorneq/ Torsdag 7.marts 2013 
Ilinniartitsisoq powerpoint atorlugu atuartuut saqqummiissaaq.  4 regningsarter dividere minillugu saqqummiissaaq, plus, minus aamma gange ilisarnaatai saqqummiutissuai, gange marlunnik ilisarnaateqartoq paasitissuaa. Kisitassanillu saqqummiissalluni atuartut peqatigalugit kisitassat.  2+2+2+2+2 assigiinnaraa 2*5  5*2  2 tallimariarlugu. 
Matematrix kopiark. Uge 11 
Marlungorneq/ Tirsdag 12.marts 2013 
Læringsdialogcenter tabelinik planchemut allattuineq 
Rutcherbane Kopipapir I  gange Konkrete matematik. Kaageeqqat atorlugit kisitsineq. 
Sisamanngorneq/ Torsdag 14.marts2013’ 
Misilitsinneq/Test  afslutningstest  max.30min 
Atuartunik aalajangersimasunik oqaloqateqarneq 
Atuartut mappeminniittut suliarissavaat. 
Naliliineq. 
Bilag 9 Powerpoint Atuartitsineq aallartimmat saqqummiussaq 7.marts.13 Kisitsineq / Matematik 3.A Atuarfik Hans Lynge 
Kisitseriaatsit pingasut ilisarnaataat / 3 regningsarter Plus 	   + Minus	   - Gange	     x 
Katiterineq / Plus Amerlisaaneq / Gange 
1 2+2+2+2+2= 2 3+3+3+3= 3 6+6+6= 4 8+8= 5 11+11= 
1 2 x 5 = 5 x 2 = 2 3 x 4 = 4 x 3 = 3 6 x 3 = 3 x 6 = 4 8 x 2 = 2 x 8 = 5 11 x 2 = 2 x 11= 
Gangehistorie Aina, Inuk aamma Lulu immikkut 5kr.-iuteqarput. 5kr.-iutaat katikkaanni qanoq amerlatigissappat? 
Aina, Inuk og Lulu har 5kr. hver. Hvor meget har de tilsammen? 
Bilag 9 Powerpoint 
Amerlisaaneq / Gange = 
Bilag 10 Suleriaatsit nassuiaataat 
Matematikkimi atuartitsinermi ilikkagassatut pilersaarutit –”Suleriaatsit” http://www.inerisaavik.gl/fileadmin/user_upload/Inerisaavik/Laereplaner_gr/Yngste_gr/Matematik_yng.pdf 
Suleriaatsit 
Ilikkagaqarniarnermi isiginnittaatsit suleriaatsillu ataqatigiilluinnarput taakkualu nammineerlutik atuartitsinerup tigussaasunngortinneqarnissaanut kaammattuisuupput. 
Suleriaatsit toqqarneqartut, atuartitsissutissallu imarisai, atuartut piginnaassusereriigaannut atuartitsinermillu ingerlatsinermut ataqatigiissinneqassapput, taamaaliornermi angusassat pitsaanerpaat anguneqarsinnaassammata. Tamakkua saniatigut atuartut suleriaatsinik assigiinngitsunik, soorlu nammineq sulinermik, marlukkaarluni sulinermik, eqimattakkaarluni sulinermik kiisalu atuaqatigiiaarluni sulinermik, nalunngisaqassapput. 
Atuaqatigiiaanik atuartitsineq 
Atuaqatigiiaanik atuartitsineq, atuartut tamaasa ataatsikkut assigiimmik paasissutissikkumallugit ilitsersorumallugillu, atorneqassaaq. Atuartitsissutissamut tunngassuteqartunik, nammineerluni, marlukkaarluni imaluunniit eqimattakkaarluni sulilinnginnermi, paasissutissiinissamut immikkorluinnaq tulluuttuuvoq. Atuaqatigiiaanik atuartitsineq, atuartitsissutissamut tunngasunik qulequttanik imaluunniit qulequttanik aalajangersimasunik anguniagaqarluni atuartitsinermik naammassinninnermi inaarutaasunik, allaatigisaasunik, misilittagarilikkanik inernerititanillu, eqqartugaqarluni suliaqarnermi aamma atorneqarsinnaavoq. Atuaqatigiiaanik atuartitsineq aamma atorneqarsinnaavoq atuartitsisup, eqqartukkami aalajangersimasumi annertunerusutigut atuartut nalunngiligaat piginnaaffigiligaallu, nalilerniarpagit. 
Matematik – september 2002 A 5 
Nammineerluni sulineq 
Naammineerluni suliaqarneq atorneqartarpoq atuartut atuartitsissutissaq pillugu namminersorlutik suliaqarnerminni eqqissillutik sulinissamut, eqqarsarnissamut itinerusumillu samminninnissamut periarfissaqartinniaraanni. Nammineerluni suliaqarneq aamma atorneqarsinnaavoq ilinniartitsisup, suliarisaq pillugu atuartut sunik piginnaasaqalersimanerinik, paasiniaaviginiarpagit. 
Marlukkaarluni sulineq 
Marlukkaarluni sulinerup atuartut, nalunngisaminnik suliaminnillu qanoq naammassinninniartarnerminnut periartaatsiminnik, avitseqatigiittarsinnaanerat periarfississavaa aammalu atuartut imminnut ilinniarteqatigiissinnaanerat periarfississallugu. Atuaqatinik suleqateqarneq pingaaruteqarpoq atuartullu ilikkassavaat, ilinniartitsisuinnaanngitsumit ilikkagaqarsinnaanertik. Marlukkaarluni sulineq aamma atorneqarsinnaavoq atuartunit piginnaaffigilikkanik uteqqiinermi imaluunniit atorneqarsinnaavoq, paasiniaraanni, suliassat ilaat suut piginnaaffigilersimanerlugit. 
Eqimattakkaarluni sulineq 
Eqimattakkaarluni sulinerup ilaatigut atuartut, matematikki pillugu oqaloqatigiittarsinnaanissaannut, periarfississavai tamannalu pisariaqarpoq atuartitsissutissap oqaluttariarsornertaa nukittorsaaviginiaraanni. Eqimattakkaani atuartut amerlassusissaat suliassap qanoq ittuunerata aalajangertassavaa. Atuartut eqimattakkaartillutik assigiinngissitaartumik katiterneqartarnissaminnik periarfissinneqassapput, siullertut suleqatigiissinnaaneq sungiusarniarlugu aappaattullu ilinniartitsisoq, atuartut ataasiakkaat suleqatigiinnerinik atuartitsissutissarlu pillugu atassuteqaqatigiittarnerinik, paasiniaasinnaanngortinniarlugit. 
Ini atuartitsivik 
Pingaaruteqarpoq suleriaatsit assigiinngitsut nikerartillugit atorneqartarnissaat taamaaliornermi atuartunut ilinniartinneqarneq allanngorartumik ingerlasinnaaqqullugu. Ini atuartitsiviusoq, suleriaatsinik assigiinngitsunik ingerlatsinissamut tulluuttunngorlugu, aaqqissuunneqassaaq. Sulliviit, tigussaasunik atortussallit suliassallu pillugit nittartagaaqqanik pillit, inissaqartinneqassapput atuaqatigiiaanillu atuartitsinissamut inissaqassaaq aammalu piffissani allani eqimattakkaarluni sulisinnaanissamut inissaqartitsisoqassaaq. 
Atuartut piffissami aalajangersimasumi suliaannut ersiutaasunut inissaqartitsisoqassaaq aammalu atuartut suliaannik, suliassanullu ilitsersuutinik il.il. saqqummersitsisinnaanissamut, periarfissaqartoqassaaq. Ini atuarfiusoq ingerlaavartumik allanngorartuartariaqarpoq allanngorartuarnermigut, atuartut, piffissami aalajangersimasumi, matematikkimik sakkussatut mernguernartutullu isiginnillutik suliaqarnerannut, takkorliuusiffiusinnaassammat. 
Tamatumunnga ilaatillugu, atuartitsinerup ilaa, inip atuarfiusup avataani ingerlanneqartassaaq taamaaliornermi atuartut erseqqissumik, matimatikki atorlugu inuiaqatigiinnut avatangiisiminnut paasinninniarnerminni nalunaarsuisinnaanerminnik, maluginnissinnaanngoqqullugit. 
Bilag 11 Atuartut suliassaat/ Suliaat 
Bilag 12 CREDE standards –Metode –Periuseq 
Kalaallisut, Skriftlige prøve Kunuuti Kleemann	2.S 
Ilisarititsineq Allagaq Suluk nr. 5 Air Greenland Inflight Magazine 201 -miit tigusaavoq Jens Brønden-illu allataralugu. Misissuineq Tusagassiortoq ilisarititsinermini nersualaarinnittutut nipeqarpoq. Qulequtaani takuneqarsinnaavoq nersuinera ’’Kalaaleq erinagissorsuaq’’ aamma titarnermi siullermi takuneqarsinnaavoq ’’nuannarineqaqisoq’’. Tusagassiortoq ilisarititsinermini Rasmus immikkut isigisassatut oqaatiginiartutut nipeqarpoq. Assersuutigalugu titarneq 4-5-milu takuneqarsinnaasoq, Rasmus uninngajuitsuuvoq, unituarluni suliaqanngikkaangmi qamani angalaartuaannarpoq. Allaaserinnittup taamatut oqarnerminut ersersippaa, Rasmus nersorniarlugu paasitinniarlugulu suliuaannartuusoq naak uninngasutut ikkaluartoq, qamani eqqarsaatikkut suliuartoq.    Aamma titarnermi 8-mi maluginiangassatut pingaartippara ’’Taamaattumik Rasmus ingikkaangami imaanngilaq uninnganiartoq, ingerlaqqinniartoruna.’’ Tassani malugineqarsinnaavoq tusagassiortup sunniiniarnera. Sunniiniarneranut peqqutaasinnaasoq unaavoq, Rasmusimut nikaginnittut mumisinniarlugit nuannarinnitsilerniarlugit. Titarneq 11-imi "Rasmusitut ililluni suugaluarnersumik katersisimagaanni ullut ilaanni piviusunngorsinnaasunik taava aamma siunissamut katersisoqarsimassaaq’’ Rasmus-imut nersuiniarpaluttutut nipeqarluni oqarnera pingaaruteqarpoq. Rasmus maligassatut naatsorsuuppaa. Assersuutigalugu aqqusaakkatit sakkortugaluartut nukittullutit qaangerukkit angusaqarlutillu, taava Rasmusitut ilisimassaatit. Tusagassiortup ilaatigut eqqaavai Rasmusip inuunermini aqqusaarsimasai aammalu ilinniangarisimasai, kisianni tamakku eqqartortariaqanngitsutut tusagassiortup oqaatigaa taamaakkaluartorli naatsumik eqqartorpai nersuiniutitut. Titarnermi 15-miik 22-imut takuneqarsinnaapput.    Titarneq siullermiik 25-p tungaanut nammineq isummersuusersorluni tusagassiortup Rasmus allaaseraa. Titarneq 27-miillu 82 tungaanut Rasmus oqaluttuarteriarlugu akunneratigut nassuiaasersuisarluni. Tusagassiortup Rasmusimut nuannaartorinninnera malugineqarsinnaavoq titarneq 87-imi ’’ Nipilersorneq erinarsornerlu tiguartiffigaara uummammillu pisuusutut misigalugu.’’ Tassani titarnermi pineqarpoq, tusagassiortoq anissalluni piareersarnemini Rasmus guitariutigaluni niperujoorluni aallartimmat paasisinnaanngikkaluarlugu qanoq taallartaqarnesoq, nipilersoriaasaa erinarsoriaasialu tiguartiffigisimagaa, Rasmusillu namminiulluinnarluni nipilersornera nersorlugu. 
Namminiussuseqarneq Namminiussuseqarlutik ingerlataqartut imaannaanngitsutut isiginiagassaasutut uanga nammineq oqarusuppunga. Namminiusseqarlunimi ingerlataqassagaanni qamuuna ilukkut nukittunissaq pisariaqarpoq. Namminiussuseqarlutik nipilersortartut imaluunniit isiginnaartitsisartut amerlanertigut paasiumnaassinnaasarput.  Inuppassuit namminiussuseqarlutik nipilersortartut isiginnaartitsisartulluunniit assuarineqartarput pissusaat eqqumiigalugit illaruaatigalugilluunniit. Soorlu Rasmus Lyberth. Rasmus illaruaatigineqartarpoq pissusaatigut, oqaluttariasiagut, erinarsoriaasiatigulluunniit.  Inuit tamatta kinaassuseqarpugut inuit allat allanngortissinnaanngisaat. Taamaattumik inuk namminiussuseqarluni pileraangat amerlanertigut inuppassuarnit paasiuminaatsinneqarsinnaasarpoq. Assersuutigalugu Rasmus ajajjaalillaraagat immaqa amerlanerit eqqarsartarput ’’unarsuaraasit eqqumiilliuleqaat’’, uffa nammineq kinaassusini kalaaliussusini atorlugu misigissutsini annissuukkai. Ajajjaa kinaassuserlu eqqaariarakkit minikkusunngilara paqumingisaqarneq kristumiunngortitaanerlu. Hans Egedep tikinnerata kingorna nalunngilarput angakkut inngertarnerit allallu kalaaliussusitsinnut tunngasut tammararnikuusut. Taamaattumik inngertunut imaluunniit kalaaliussutsitsinnik atuisunut nikanginnittarnigut Kristumiunngortitaanitsinnit aallaaveqarsinnaapput. Kristumiunngortitaalernitsinnimi Hans Egedep oqariartuutigisimavaa kalaallit uagut piorsarsimassuserput ajortuusoq, tamannalu uagut upperalugu kinguaariinni amerlasuuni ataliutiinnarlugu paqumingileraluttuinnasimallutigu. Nalunngilara inoqartoq kalaallit piorsarsimassusaannik assut pingaartitsisunik. Aamma nalunngilara suli angakkoqartoq. Tamakkuli uanga nammineq upperiniarnagit aaliagersimavunga kristumiunit sunnersimaneqarnera aallaavigalugu.    Uanga nammineerlunga misigisarnikuuvunga qallunaat nunaanniikkallarama inngertoqartillugu imaluunniit tupilaat angakkulluunniit eqqartorneqartillugit sapinngisamik toqqorterniartarlunga. Kanngugisimasutut oqarsinnaavunga. Kalaallimmi taamanikkut pissusaat uagut massakkut pissusitsinnut sanilliutissagaanni allaanerujussuusimapput soorlu assersuutigalugu inuup quuanik qulittarnerit assigisaallu eqquluisaarnermut tunngasut. Tamakku qallunaat tusaraangamikkit maajuginnilertarnerat uanga nammineq assut kanngusuutigisarsimavara allaat kalaaliussusimma tulluusimaarutiginissaanut kanngusuutigisarsimallugu.    Taamaakkaluartoq kalaallit nunatsinnut utereerlunga piorsarsimassuseq ukiuni kingullerni eqqartorneqangaatsiartillugu, paasilersimavara kalaaliuneq kanngunartuunngitsoq. Partii Inui assersuutaalluarsinnaapput, kalaaliussuseq pingaartillugu oqaatsillu pingaartillugit sassarmata. Naak ilaatigut ingattarserlutik pisaraluartut, isumaat paasisinnaavakka kinaassuserput namminiussuserpullu ateqqittariaqarigut kanngusuutissaanngittorlu kalaaliuneq.    Uanga nammineerlunga Rasmus Lyberth qallunaat nunaanniitsillunga kanngungisarnikuuara assuarisarsimallugulu namminiussuseqarluni kalaalerpalaartumik ajajaalillaraangat, uffalu ininni nuuteeraliai tusarnaarunnaassanagit. Tamannalu aallaavigalugu oqariartaaseq ’’Assuarisaq usorineqartarpoq’’ uppernasisimallugu. Piorsarsimassutsitta ukiuni kingullerni eqqartorneqarnera assut iluarisimavara akuerisinnaanngorsimangakkumi kalaaliussusera, kinaassusera namminiussuseralu atorsinnaanngorsimagakkit.    Isumaqarpunga Rasmus lyberth nukittuutut, sapiittutut nersorniagassatullu taassallugu tunngavissaqartilluarlugu. Taamaattumillu tusagassiortup nersuiniartutut ataqqinnipaluttumillu nipeqartumik allaaserinninnera Rasmus pillugu paasisinnaalluarlugu. Rasmus Lyberth-iinnaanngilarli nunarsuatsinni namminiussuseqarluni nipilersoriaasilik.   Meeraallungali nuannaartorisimaqaara Michael Jackson erinarsortartoq namminiussuseqarluni erinarsoriaasilik qitittariaasilillu. Rasmus Lyberth Michael Jackson-ilu sanilliunneqarsinnaapput assigiissuseqarlutillu. Michael Jackson nunarsuatsinni assuarineqartaqaaq inuppassuarnit, erinarsoriaasia arnapalunneralu pillugit. Taamaammat namminiussuseqarneq eqqaariikkattut atussallugu imaannaasimajunnanngilaq, nukittussuseq sapiissuserlu pingisariaqarput.    Maluginiakkama ilagaat namminiussuseqartut isaannatsinnik takugaangatsigit  tassaanersusartut eqqumiinnerulaartut. Soorlumi eqqaareeringa Rasmus eqqumiittutut isiginiarneqartartoq suliaalu iluamik iserfigalugu pulaffigingaanni paasineqarsinnaasartoq. Assersuutigalugu tusagassiortup naggsiutaani Rasmus guitarerpalulluni niperujoorpaluttoq taallartai paasinngikkaluarlugit tusagassiortup isumai paasimmagit. 
Naggasiut Namminerisamik aallutaqarneq imaannaangitsuusutut ullutsinni taasassaavoq. Nunarsuatsinni pissutsit taamaatsillugit assuarisaqartuassaagut inummik tusaamasamik eqqumiilaartumik takkuttoqaraangat. Kisiannili nalussanngilarput nukittulluni sapiilluni tamanna angusimagaa. 
Kunuuti Kleemann 2.S 17/9-12 
Ilinniartuuneq 
Aallaqqaasiut: Uani eqqartussuara ilinniartuuneq. Ilinniartuunerup ukiut 15’it iluanni ineriartornissaa allaaserissuara. 
Nunatsinni ilinniartuusimanissaq pingaarutilerujuuvoq. Nunatsinni Hjemmestyret ullutsinni suliaasa annersaasa ilaraat ilinniarnikunik amerlanerpaanik pilersitsiniassallutik. Tassami ukiuni kingullerni suliffeqarfiit amerlanerpaat piumasaraat, ilinniarsimasunik sulisoqassallutik.     Ullutsinni kalaallit ikippallaarujussuarput ilinniarnikut, imaluunniit gymnasie naammassiinnariarlungu ingerlaqqinneq ajuleqqasunik. Oqartoqartarpoq gymnasie naammassingaanni aatsaat tassa ilinniarneq aallartittartoq. Isumaqarpunga kalaallit eqqarsartariaasiat aaqqittariaqartoq ilinniarnerup tungaatingut. Assersuutigiinnarlugu eqqaariikkattut gymnasie naammassigaanni eqqarsartariaaseq imaalerluni aatsaat ilinniarluni aallartissinnaanngorlungu. Gymnasie-mi tassaavoq ilinniarfinnut ammaassisartoq, uangut kalaallit amerlanerit eqqarsartaratta gymnasie naammassigutsigu tassa piareerluta sumiluunniit sulisinnaanngorluta. Soorunami aamma suliffinni minnerulaanik ammaassisartuuvoq soorlu vikar meeqqat atuarfianni imaluunniit arlaanni suliffeqarfinni annerni nutserisoq. Tamakku atorfiit kalaallit nunaata namminersulernissaanut annikippallaarujussuarput. Taama kalaallit ikitsigaluta ilinniakkamik naammassinninnissaq pingaarnerpaajuvoq.   Ukiut 15-innit iluanni ilinniarnerup annertusinissaannut tamakku aaqqeqqaartinnagit sukkasuumik siuariartorneq aallartissinnaanngilaq. Immaqa eqqarsartarpungut ukiut 15-it qaangiuppata kalaallit ilinniartitsisut qallunaat Danmark-imiit tikisittakkaniik amerlanerulissasut. Soorunami tamanna pisinnaavoq tamatta kalallit suleqatigiikkutta eqqarsartariaatsigullu ilinniarnerup tungaatigut aaqqikkutsigit. Illuatigut ineriartorneq nikinngeriataarsinnaavoq , ukiullu 15-innit qaangiuppata ullumikkutoqqissaaq suli ingerlalluta.    Eqqartoriikkakka eqqarsaatigigaanni isumaqarnarsinnaavoq piviusorsiornerunngitsoq ukiut 15 iluanni kalaallit ilinniarnikut ima amerlatigilersimassasut allaat Kalaallit Nunaata namminersulernissaanut naammattunik.    Uanga takorloorpara siuariaateqarujuttuussaasugut naak inuusuttut amerlasuut nalorningaluartutilinniaqqinnissap tungaatigut. Kisianni pilerisaarinikkut ilinniaqqusinerullu ingerlannerisigut tamakku qaangilertorneqarsinnaapput. 
Naggasiut: Misigaanga ilisimasakka eqqartorneratigut isummersuutimmalu aniasinnerasigut ilinniarnikkut periarfissat amerlanerit paasisimallugit. Ilumoorpoq ukiut 15 qaangiuppata taamatut pisoqaratarsinnaasoq. 
Kalaallisut	2.S	Kunuuti Kleemann 
Isummiutiinnartakkat qimarratingalugit Uani allaaserissuara allaaserinnittup sammivii allaaserisallu isikkivilerneqarnera, naggataatigullu inuttut aporfiusinnaasut isummersorfigalugit. Allaaserisaq aviisinit tigusaavoq ullui allaqqanngillat allattoq Vivi Sørensen nutserisorlu Utertoq Nielsen. Allaaserisap sammivia ataasiinnaasutut oqaatigerusussinnaavara pissutigalugu uani pineqartoq Kuluk Møller allaaserinninnerup iluani qimappallaarneq ajoramiuk. Allaassagaluarpoq tusagassiortup Kuluk Møller eqqartoriarlugu kalaallit nunaanni suiaassuseqatiminnik atoqateqartartut eqqartulersimagaluarpagit, imaluunniit tusagassiortoq suiaassuseqatiminnik atoqateqartartunik namminerluuni isummersuuteqarsimangaluaruni. Tusagassiortup saqqummiinermini isummani nammineq arnaqatiminnut imaluunniit anguteqatiminnut atoqatiginnittartunut ersersissimanngilai, paasissutissanilli saqqummiisimavoq. Una assersuutigisinnaavara tusagassiortoq qanoq allaaserinninnera:’’Kuluk Møller 23-inik ukiulik inunngorfimminit Nuummit ukiut marluk matuma siorna København-imut nuuppoq, ilumut arnaqatiminoortuunerluni paasiumallugu’’. Allaaserisap ingerlanerani taama ittunik tusagassiortoq Kuluk Møller oqalutsereeraangamiuk allattarpoq allaaserisaq ataasiinnarmut tunngatikkumallugu. 
Isumaqarpunga tusagassiortoq taamatut allaaserinninnermigut torrallaasoq. Imaassinnaagamimi tusagassiortoq arnaqatiminoortunut akerliulluinnartuusoq, taamatullu allaaserinninnermigut inuiaat allat allaaserisaminik atuaasussat isumaqatiginagillu akerlerinngilai. Tusagassiortormi assersuutigiinnarlugu arnaqatiminoortunut akerliusimasuuppat arnat amerlasuut arnaqatiminoortartut eqqugaassagaluarput toqqorternerulersinnaallutillu, soorlu allaaserisami eqqaaneqartoq kalaallit arnaqatiminoortartut amerlasuut toqqorteqqasut imminnut minnerusutut isiginerup pianik, Taamanna aamma aallaavigalugu inuiaat akornanni kamattoqalersinnaavoq arnaqatiminoortuinnaanngitsunik, kisianni aamma ilaqutaasut ikinngutaasulluunniit eqqorneqartarput, tassami tusagassiorneq eqqarsaatigissagaanni nunarsuatsinni  tusagassiorneq sunniuteqarnerpaasarmat inuiannullu ataasiakkaanut assut sakkortuumik sunniuteqangaatsiartarsinnaalluni. Soorlu kalaallit aallakaatitassiaat Labrador Kangian’-imi siullermi fjernsynikkut arnaqatiminoortartut nikassarpaat ilaatigut arnat NUK-mi isikkammik arsaattartut taagorlugit. Tamanna tusagassiutitigut assut eqqartorneqarsimaqaaq, allaallumi eqqartuussivik anguneqarsimalluni. Labrador Kangian’ oqallisigineqarnerani isiginnaangassiamut illersuisoqarlunilu akerliusoqarsimavoq, ilaasa illaatigiinnarsimavaat naak ilaasa ilumoorullugu naammagittaalliortut. Taamaattumik isumaqarpunga uani allaaserinnittup ’’neutral’’iunini(tassa) iluaqutigiinnaraa. 
Inuttut aporfeqarluni ingerlariaqqinnissamut periarfissarsiortarneq imaannaanngitsuusimassaaq. Soorlu Kuluk Møller eqqaassagaanni atorsimasai annikigiinnagassaanngillat. Tassami artornarsimassaqaaq angajoqqaalluunniit oqarfigissallugit suiaassuseqammik atoqateqartartuulluni imaluunniit nuannarisaqartuulluni. Nammineerlunga ulluinnarni assut eqqarsaatigisarsimaqaakka, kinaassusivimminnik toqqorterisut, soorlu assersuutigalugu arnaqatiminoortuungaluarlutik inuiaqatiminniik ammut isigineqalernissaq angorusunngiinnarlugu angummik atoqateqartartut, Imminut sanilliuttuartarsimavunga aperalungalu uangami angutinik atortoqateqartarsimanguma? Takorloorlugulu angummik atoqateqarlunga. Taamatut eqqarsarnikkut nersunartittarsimavakka inuit taamatut atoqateqartartut inunnit allanit isigineqarnertik allanngortikkusunngiinnarlugu, aamma pinngitsoorani artornartarsimassaaq suiaassusermik nuannarinngisamik atoqateqartariaqartarluni. Kisia soorunami inuup nammineq arlaatigut toqqangarisarpaa taamatut inuujuassanerluni imaluunniit qanoriliuuseqarfigissanerlugu inuunermik iluarinerusamik atugaqalerniassagaanni. Uagut kalaallit inuiattut ilisarnaatigaarput arlaannik nutaarsiassamik annertulaartumik tusaraangatta tupigutsattarnersuaq, inunnut eqqugaasunut assut annernarsinnaasartumik, sivisuumillu puigorneq ajorlutigit. Qallunaat nunaannut sanilliutissagutta suiaassuseqatigiinnut atoqatiginnitartunut isiginnittariaaserput naliginnaanngitsupilussuuvoq soorlu immaqa qallunaat tusaraangamikku inuk taamaattuusoq minutsit qulit tupigusuttarput uagulli kalaallit ukiut qulit tupigusuttugut. Uanga ilisimasakka naapertorlugit assersuusiussagaanni qanga kalaallit oqaluttuaatitsinni tusarneq ajorpugut suiaassuseqatiminnik atoqatiginnittartunik. Taamanikkut peqarsimassappat assut nukittusarsimaqaat. Kalaallit inuiattut tupigusujanitsinnut peqqutaalluarsinnaavoq suiaassuseqatiminnik atoqateqartartunik oqaluttuaatitsinni tusarneq ajoratta. Paasisinnaalluarpara Kuluk Møller qallunaat nunaannut nuussimammat peqqutigalugu aallarsimanngitsuugini immaqa suli imminut toqqortorsimassagaluarpaa. Kisianni taamaakkaluartoq uternissaa neriunnaraluarpoq inoqarmammi amerlasuunik suiaassuseqatiminnik atoqateqartartunik inuiaqatiminnit ’’akuerisaanikunik’’. Aallaqqaammut soorunami annernassangunarpoq kisia isumaqarpunga imminut akuerisimangaanni suna tamarmi soqutaajunnaartutut ilissooq. Pingaaruteqarnerpaasorisartagara taamatut atugaqartuulluni imaluunniit sumiluunniit atuuttutut oqaatigisinnaasara tassaavoq imminut akuerisimanissaq inuit allat eqqarsaatiginagit. Imminummi akuerisimanngikkaanni ajornerpaanik kinguneqarsinnaapput soorlu ukiuni kigullerni kalaallit nunaanni atugaalersimaqisoq tassaalluni, IMMINORNEQ! 
Uagut kalaallit inuiattut aaqqinniagaassatta ilagaat inunnut allaanerulaartunut nikaginnittarneq qaangerniassallugu. Taamatummi ingerlaannassagutta inuit ajornartorsiutillit amerliartuinnassapput. Naggasiut: Uani isummersorninni sorpassuit tikissimavakka eqqarsarnartoqaqalutillu. Uanga nammineerlunga isumanni suiaassuseqatiminnik atoqatiginnittartut ajorinngilakka isumaqarpungalu kikkut tamarmik suungaluarunilluunniit tikilluaqqusaassasut inuiaqatigiinni. Nunarsuatsinni suiaassuseqatiminnik atoqatiginnittartut eqqartorneqartaqaat ilaasa ajortunik ilaasalu ajunngittunik. Allaallumi USA-mi president-imut qineqqusaartut ilaat Rodney-p suiaassuseqatigiit katissinnaanissaannut mattunniarlugit qineqqusaarutigaa. Paasinartumillu ajorsarluni. Tamakku eqqartornerisigut isummersuutikka piviusunik pisimasunillu tusartarsimasakkalu naapertorlugit tunngavilersorsimavakka. Isumaqarpungali Kuluk Møller-ip apersorneqarsimanera taamatut nuannaralungu, eqqarsalersitsigamimi isummersuutinillu qaffakaatitsilerluni. Isumaqarpungali Kuluk Møller-ip inuit allat imminermisut suiaassuseqatiminnik atoqatiginnittartut aqqutissiuussimagai taamatut ammasumik tusagassiorneq aqqutigalugu apersortissimammat. Naggataatigullu oqaatigerusuppara imminut uanga assersuuttarnikkut suiaassuseqatiminoortartut misigisarsimasai paasisinnaasarsimallugit artorsartarsimassappata. 
Atuartoq & Klasse; Tuperna Møller, 3A Atuartitsissut & Sammisaq; Kalaallisut A, Kalaallisut allaaserinninneq  Ilinniartitsisoq & Tunniussiffissap ullua; Tippu Kristensen, 14.04.2011 
Siuaasat inooqatigiinnerlu Allaaserisassani suliassiissutit aappaat Siuaasat inooqatigiinnerlu toqqarpara, najoqqutanilu 2A-mi 2B-imilu ilaqutaasut nunaqqataasullu saqqummiunneqarneranni oqaatsit atorneqarneri misissussavakka, aammalu ullutsinni siuaasanik soqutiginninneq qanoq innersoq isummersuutigissallugu. 
Najoqqutaq siulleq 2A; Atuagaq Kulunnguaq Otto Rosing-imit atuakkiaavoq, siullermillu 1967-imi naqinneqaqqaarsimavoq. Najoqqutaq siulleq atuakkamit Kulunnguaq-mit tigulaagaalluni najoqqutassiaavoq, najoqqutap siulliup imarivaa Kulunnguaq arnaq kalaaleq ajoqersugaalernerup nalaani uinilu kuisimasunngorusullutik Qasigiannguanut nuunnissartik kinguartittaqattaarlugu Kulunnguup uia toqusimagami, taamaasillutillu nunaqqataasa Kulunnguaq ilisiitsutut pasilerlugu. Kulunnguaq pannilu Inequnaat unnuat ilaanni nunaqarfimminninngaanniit qimaapput, unnuaannarmilu panni annikkamiuk napparsimasimagami qiiaammisimavoq, pisukkamillu qasusorujussuanngorluni qiarusaartukasanngormat arnaata amakkiuppaa, Kulunnguarlu qasugaluarluni qasuersaarnaveersaarpoq malinneqarnissartik ernumaginermik. Ullaanngorluni suli qaammanngitsoq illoqatai Assaasakkaami iterarlutik qullitik ikittalermatigit, illoqataasa ilaata Kulunnguup qullini suli ikissimanngimmagu eqqumiigalugu alakkarteramigit kingoraarpai tupigutsaqalunilu, ilanilu erngerluni kalerrikkamigit Anguasak Qaserak ilaliullugu Kulunnguakkut tumisiorlugit malippaat toqunnissai siunertaralugu. 
Najoqqutap aappaat 2B; Qooqa Ole Brandt-imit atuakkiaavoq, atuagarlu kinguaariinnut tunngavoq, kinguaariillu avataaniit suli sunnerneqarsimanngillat kuisimasuunatillu. Najoqqutap aappaa atuakkamit Qooqa-mit tigulaagaalluni najoqqutassiaavoq, najoqqutap aappaata imarivaa avannaani kinguaariit peqqissaartusut maligassiuilluartuusullu. Peqqissaartuunermikkullu nunaqarfinnit allanit tusaamasaalerput nuannaartorineqalerlutillu ilaarneqalerput. Nunaqarfimmiullu allat Qooqakkunnut tikeraaraangamik malugisarsimavaat tikeraarfimmik pisataasa aseqqoqannginneri, aseqqoqarsimagaangatalu peqqissaarutamik ilaartorneqartarsimaneri, illup iluani peqqissaarlutik eqqiluilluinnassusaat, tassami aamma immikkut neqinuinnaq aalisakkanullu igaqarsimapput. Peqqissaarnermikkullu nunaqqatigiit napparsimajuitsuusimapput, aallaarsimasarnerminnilu naapittagaannut peqqissaarneq takutitaat anngussimavoq atugaalerlunilu. 
Siullermik najoqqutaq siulleq Kulunnguaq-mi oqaatsit atorneqarneri misissussavakka. Najoqqutami oqaatsit annersaat paasinarput, ilaatigullu ullutsinni oqaatsinik tusarsaajunnaarnikunik ilaqarluni, assersuutigalugu oqaaseq paasinngisara tusartanngisaralu: “...isumaqarporli Kangerluk qingereersimallugu”, qingereersimallugu isumaqartinneqarlunilu Qinngua tikereersimallugu, tassuunatigullu uppernarsarneqarsinnaavoq atuakkiaq 1967-p missaani sioqqulluguluunniit allanneqarsimanera, tassami ukiut 40-t sinnerlugit matuma siorna kalaallisut oqaatsit ullumikkornit allaanerunerat atuakkiami malunnarpoq.        Oqaatsillu atorneqartut allareernittut ulluinnarsiutaanerupput ilaqarlutillu qaqutigoortunik qanganisaasunillu, tassaappullu ilaatigut; qajaralaasaarlutik aammalu tasiserpoq,taakkualu oqaatsit ullutsinni atorneq ajoratsigit oqaaseqatigiinnut akuuneranni aatsaat qanoq isumaqarnersut paasisinnaasarpakka, taamalu oqaaseqatigiit atuartinnagit oqaatsit qanganitsat soorlu tasiserpoq ingerlaannaq uannut kingulliarsuusumut paasineq ajornartarpoq/put.  Aammalu assersuutigalugu: ” Illup ilua silaannaloqaaq, qingaq ammariarmassuk anersaarluarnarsivoq”, taamanikkut illut ujaqqanik issunillu qammakkat qilaami qingaqartarput silaannarissarfiusunik “anersaartorfiusunik”, massakkulli illut qingaqaratik silaannarissarfeqarput, taamaasilluni malunnarsivoq qanga kalaallit atsiileraangamik atsersueriaasiat torrallataalluinnartumik isumasiugaalluinnartumillu atsersueriaaseqartut, tamatigorluinnangajallu assersuuteqarlutik atsiisarlutittaaq, soorlu qingaq anersaartuutigaarput taava illu inummullusooq assersuullugu silaannarissarfileramikku qinngamik taaguusersimavaat.                 Oqaatsillu atorneqartut toqqaannartuunerupput, tassa avaqqutaareqqaarani atuakkiortup oqaatsit toqqaannartut atorpai assersuutigalugu: “kisianni nukini sipaartariaqarpai ingerlavissartik sivisoqimmat”, taamaasillutillu oqaatsit najoqqutami atorneqartut ingerlaannaq paasisassaallutik, imatut paasiniarlugit isumasioqqissaagassaanatik. Aammattaarlu oqaaseqatigiit takisuuliaanngillat, uniffiit naggatillu akuttunngitsumik atorneqartarlutik. Najoqqutami oqaatsit assilalersuutit  atorneqanngillat, atuaruminartumillu atuakkiaq allanneqarsimavoq. 
Najoqqutap aappaani Qooqa-mi oqaatsit atorneqarneri misissussavakka. Tassanilu oqaatsit atorneqarneri najoqqutap aappaanit allaanerulaarput, ulluinnarsiutit qanganisallu oqaatsit atorneqartut arlaqarput, ilaatigut oqaatsit qanganisatut taaneqarsinnaasut tassaapput; Qulissiutit, ippammiut, qarajaarmiut, aalitsat, mamigissaaneq, anngat, tamakkua oqaatsit ullutsinni tusarsaajunnaarnikuupput, kisiannili oqaaseqatigiit paasinartuupput atuaruminartuullutillu. Isumaqarpunga najoqqutap aappaani oqaatsit atorneqartut kusassagaasut imaluunniit ajunngitsuinnarmik allagaasut assersuutigalugu: “Atisaannik alinnilinnik takuffiunngilaq. Ipeqartillugit naammattoorneqanngisaannarput. Pisataat tamarluinnarmik sanalluagaapput aseqqoqarnatillu. Aseqqullit quppallilluunniit iluarsineqarsinnaasut tamarmik kuanavissumik iluarsineqartarsimapput”, atuakkiortup oqaatsit kusassakkat imaluunniit ajunngitsuinnaat atorlugit atuartussaq tiguarniaraa malunnarpoq, taamaasillunilu atuartussaq tiguaruniuk suli atuakkap ingerlaqqinnissaanut atuartussaq atuarusussuseqalersissinnaavaa. Oqaatsillu atuakkiortup atugai kusassakkat imaluunniit ajunngitsuinnaat soorlu; peqqissaarneq, atortut aseqqoqanngilluinnartut eqqiluilluinnarneq soorlulusooq tiguaaniutitut atuakkiortup neqitsiukkai. Najoqqutami assilialersuutit oqaatsit atorneqanngillat.             Isumaqarpunga oqaatsit atorneqartut ajunngilluinnartuunermikkut piumassuseqalersitsisinnaasut, soorlu Qooqakkormiut kinguaariit peqqissaarluinnartuupput maligassiuillutillu, taamaalilluni atuartussamut oqaatsit atorneqartut tiguaasinnaanerat kimeqarluarluni, immaqalu atuartumut sunniillutik nuannaartorinnilersitsisinnaapput qulaanilu kinguaariit pissussii taakkartoriikkakka malillugit inuusoqalersinnaasarluni. Isumaqarpungattaaq atuakkiortup oqaatsit atukkani sakkugalugit soorlu peqqissaarnermik ingerlatsinermik tunngasunik atuartussanut ingerlateqqiillaqqusisoq imaluunniit malinillaqqusisoq, soorlu kalaallit inuiaat peqqissaarlutik inuugunik qanoq angusaqarsinnaaneri tamannalu ilaatigut nappaatinut ingalassimaartitsisinnaanera, aammalu peqqissaartumik inuuneq qanoq pingaaruteqartiginera takuteqqullugillusooq. 
Najoqqutaq siulleq aappaalu tamarmik paasinartumik ulluinnarsiorpaluttumik aammalu qanganisarpalaartunik oqaatsinik atuiffiupput, paasinarneranullu soorlu qulaani allareeriga oqaatsit atorneqartut toqqaannartumik allataammata tassa ingerlaannaq paasisassaasumik, taakkualu oqaaseqatigiit ingerlaannaq paasisassaaneri atuakkamut atuarnikuusatsinnut Kakiorneqaqatigiit–mut Kristian Olsen aajup allataanut sanillliutissagukkit oqaaseqatigiit Kakiorneqaqatigiimmi atorneqartut oqaaseqatigiit najoqqutani atorneqartut mumingarivai, Kakiorneqaqatigiinnimi oqaatsit atorneqartut ilaatigut toqqaannanngitsumik ingerlaannarlu paasisassaangitsumik allagaapput, tassami avaqqutserujussuaqqaarluni atuakkiortup oqaatigerusutani oqaatigisarmagit. Taamaammat najoqqutami oqaatsit atorneqartut oqitsutut taasinnaavakka. 
Ullutsinni siuaasanik soqutiginninneq eqqarsaatigissagaanni, isumaqarpunga inuusuttuusugut siuaasatsinnut tunngasunik inersimanerusortatsinniit soqutigisaqannginnerusugut. Angajoqqaatta aanakkutta siulitik pingaartillugillu ataqqisupilussuusaraat maluginiartarpara, assersuutigalugu aanakkuma siulitik aanakkutik aanaqqiikkutik taakkualu angajoqqaavi kikkuunersut nalunngikkajuttarpaat sumit aggerfeqarnersut kikkullu qatanngutigineraat. Taamaalillutillu kikkut ilaqutarinerigut kimit kimiillu taakkartukkajuttarpaat nassuiaassutigisarlugillu, malunnartarporlu aanaqqiikkutik ataqqerpasittarpaat naak namminneq angumerinngikkaluarlugit, qangaanerulaartormi inuit aanaqqiikkutik ilaatigullu aanakkutik angumerineq ajortarsimavaat, taamanikkummi kalaallit namminneq imminnut napatillutik pilersorlutik inuugallarmata timitik atortorujussuullugit toqujaassutigisarsimammatigit. Aanaakkut allallumi utoqqaanerulaat siulimi qanoq ittuusimaneri ilagitillugit oqalualaarutigisarpaat tassuunakkullu maluginianngitsuugassaanngilaq siuliminnut soqutiginninnerat.                 Ullutsinni inuusuttuusugut imaluunniit kingulliunerumaarlutik inuunikut isumaqarpunga siulitsinnik soqutiginninneq utoqqaanerulaartutsinniit katassimanerugigut, imaasinnaavorlu immitsinnuinnaq eqqarsaatiginerusugut naalagarinerullutalu, ullutsinnimi inuiaqatigiit akornanni kiffaanngissuseq annertooq atulernikuuarput, qangaanerusoq inuaqatigiit naalagarsiornerusutut oqaatigisinnaallugit, taamanimi angajoqqaanut aataakkunnut naalagarsiorneq ataqqinnittussaanerlu annertooq atuunnikuuvoq. Soorlu assersuutigalugu kalaallit inuusuttut angajoqqaavisa aaliangertarnikuuaat kina nuliarissaneraa/uigissaneraa qanorluunniit piumanngitsigigaluaraanni narrugaluguluunniit tassa angajoqqaat ataqqisariaqarlutillu naalattariaqarsimammata, angajoqqaallu piukkussaat angut/arnaq katittariaqartarlugu. Taamanikkullu inuiaat kalaallit imminnut qanittuararsuusarput imminnut pisariaqartinnertik ikioqatigiinnissartik pinngitsoorsinnaassanagu, taamaalillutillu siuliminnik soqutiginninnerunerat tassanngaanneersinnaallunittaaq.                          Isumaqarpunga ullutsinni siuligut kikkuunersut eqqarsaatersorfigivallaarunnaarsimagigut, imaasinnaasoq uagut nammineq soqutigisagut nuannarisagullu malersornerullugit inuunerput aallunnerulersimagipput, taamaalillutalu siulitsinnut soqutiginninneq kinguaariit kingulliit katakkiartuaalersimallugu. Najoqqutap aappaa Qooqamut tunngasoq eqqarsaatigissagaanni, malunnarpoq inoqutigiit siuliminnik soqutiginninnerat ataqqinninnerallu annertuujusoq, tassami Qooqakkormiut siulii taavalu kinguaanngortut siulitik peqqissaarnermik tusaamasaasut soqutigigaat ataqqillugillu, taamaalillutillu siulimik suliarisimasaat/sulissutigisimasaat tusaamasaasut soqutiginnissutigalugittaaq. Siulimimmi “tunngaviligaat” namminnertaaq ingerlateqqinniagassaraat. Ullutsinnullu saatissagaanni siulinik soqutiginninneq annertuumik takussaajunnaarsimanera maluginiagassaavoq annertooq, ilaatigullu soorlu siulinik soqutiginninneq taamaallaat aanaakkunnut killissimanasorinarpoq, soorlu uanga aanakkukka soqutigigikka ataqqillugillu, tassanngaanniillu aanakkuma siulii eqqarsaatigivallaassanagit. Maluginiartarparalu inuusuttoqatimma aamma siulimik soqutiginninneq aanakkuminnut “killitsiinnartaraat”, taakkualu siulii soqutigivallaarnagit eqqarsaatigneqarneq ajorlutik. Isumaqarpunga inuttut kinaassuserput eqqarsaatigigaanni siuaasagut kikkuuneri soqutigissallugit pingaarutilerujussuusoq, isumaqaramami kikkut siuaasarinerlugit annertuumik ilisimasaqarfigigaanni annertuumik toqqammavissaqartutut misigineq inuttullu iluarisimaarneruneq misigineqarsinnaasut. Tassami nammineerlunga misigisarakku siulikka ilaquttallu kikkuusut nalunngikkaanni ataqatigiilluaraannilu inuttut toqqammaviit ilisimallugit taava toqqissisimalluni inuusoqarsinnaanera. Eqqarsaatigisarparalumi aanakkut immaqaluunniit ataataq kinaasoq/sut nalugaann inuttut “toqqavissaaleqinarunartiginera”, taamalillunilu inuunermi paatsiveerusimaarneq pilersinnaasarsimassalluni. Inoqartarmammi ataatartilluunnit ilaasa ilisimanngikkaat taamalillutik kinaassusertik ilaatigut inuunerminni tammaasututi ittarlugu.                   Imaassinnaavoq aamma ullutsinni siuaasanik soqutigisaqannginneruneq ullutsinni sammisassarpassuaqalerneranut peqqutaasoq, ullutsinnimmi sunngiffinni saaffissat amerlasoorujussuupput piumassuseq nammineq apeqqutaaginnarluni, taamalillunilu siuaasanik soqutiginninnermut apparsaaqataasinnaallutik nammineq allanik soqutigisaqarneq peqqutaalluni. Aappatigullu isumaqarpunga angajoqqaat/aanaakkut perorsaasilluunniit apeqqutaallutik siuaasanik soqutiginninneq inummiit inummut assigiinngitsuusartoq, taakkuugajuppummi qanoq “inuuneqarnissamik” tunngaviliisuusartut maligassiuisartullu. Angajoqqaat/aanaakkut perorsaasilluunniit siuaasat kikkuuneri meeqqaminnut ilisimasatitsissutigalugit immaqalu assiutigigaanni oqaluttuarisarlugit, taamaasillutik meeqqat siuaasanut soqutiginninnerat soorunami annertunerusinnaavoq annertusarneqarsinnaallunilu. 
Tuperna Møller 1.y	Kalaallisut A	2011 Ilinniartitsisoq:	Ukiumoortumik allaaserinninneq	HTX Hendrik Lennert		San. Ilinn. 
Imarisai 
Qupp. 
Siulequt.......................................................................................................................  3 
Siunertaa.....................................................................................................................  4 
Suliffissuaq Pisiffik....................................................................................................  5 
Tigusiffinnik nalunaaqutsersuineq.............................................................................  8 
Assiliaq tabelilu.........................................................................................................  9 
Naggasiut...................................................................................................................  10 
Tigusiffiit nassuiaatillu.............................................................................................   11 
Najoqqutarisat apersorneqartullu..............................................................................  12 
Siulequt 
Suliffissuaq Pisiffik A/S sammivara. Pisiffik pisinniarfiuvoq assigiinngitsorpassuarnik nioqqutissalik, arlalinnullu immikkoortortanut agguagaasoq. Pisiffik A/S allaaserisassatut soqutigigalugu toqqarpara, pissutigalugu suliffissuit niuernermik ingerlataqartut soqutigigakkit, qularutiginnginnakkulu Pisiffik inuiaqatigiinni pinngitsoorneqarsinnaanngitsumik inissisimasoq, taamaalillungalu Pisiffimmut tunngasunik paaserusutannik katersillunga allaaserinnippunga.  Pisiffik pillugu paasissutissanik sunngiffinni Pisattani sulininni pissarsisarpunga, taamaalillunga Pisiffik pillugu ilisimasaqalaareerpunga. Paaserusutaralu Pisattani suleqatinnut apeqqutigaara, suleqatiga pisinniarfimmiutut ilinniartuummat Pisiffimmullu tunngasunik ilisimasaqarluni. Paaserusutamalu sinneri ilisimanngisakka Pisiffiup nittartagaanut iserlunga, aammalu Pisiffimmut tunngasunik paasissutissanik nittartakkami qinerlerlunga paasiniarpakka. 
Siunertaa 
Ulluinnarni Pisiffik inuiaqatigiinni assigiinngitsutigut pinngitsoorneqarsinnaanngitsoq qularutiginngilara. Taamaammat Suliffissuup Pisiffiup samminerani pingaarnertut paasiniarlugit sammivakka: kikkut piginnittuunersut, Pisiffiup ilisaritinnera, qanoq ingerlatsinersut, qanoq nioqqutissanik piniartarnersut, ilinniartoqarneq, aningaasanik kaaviaartitsineq. Isumaqarpunga niuernermik ingerlataqartuusoq Pisiffik A/S Kalaallit Nunaanni inuiaqatigiit akornanni pingaaruteqartuusoq, taamaammat siunertaraara itinerulaamik Pisiffimmut tunngasunik paasissutissanik inuiaqatigiinni paasissutaasinnaasunik allaatiginninnissara. Inoqarmammi Pisiffimmut tunngasunik ilisimasaqanngitsunik, assersuutigalugu Pisiffiup piginnittuisa kikkuunerinik, qanoq ingerlanneqarnera. Isumaqarpungalu tamakkununnga ilisimasaqarpallaanngitsunut ulluinnarnilu pisinniartartuusunut tamanna siunertaq soqutiginarsinnaasoq. 
Suliffissuaq Pisiffik 
Piginnittuusut Pisiffik A/S qallunaat suliffeqarfissuanit Dagrofamit() annertunerusumik piginneqataasoq) aammalu Greenland Venturemit pigineqarpoq, Pisiffik tassaavoq Pisiffik A/S-ip pisinniarfiutaasa taagutaat. Pisiffik Sisimiuni qullersaqarfeqarpoq, immokkoortunit assigiinngitsunit ittuusunik/ningiuusunik  qullersaqarfik allaffiuvoq, sinerissamilu Pisiffeqarfinnut ingerlatsillutik aqutsisuullutik. 
Suliffeqarfiup ilisaritinnera Pisiffik 1774-imiilli tunngavilerneqarpoq, 1986-imi KGH Namminersornerullutik Oqartussanit tiguneqarpoq, ingerlateqqinneqarlunilu Kalaallit Niuerfiat (KNI) taaguutigalugu. 1993-imilu KNI suliffeqarfinnut arlaqartunut aggorneqarpoq, taamaalilluni aktieselskabit arlallit, soorlu Royal Arctic Line aammalu pisiniarfitsigut ingerlatsiviit marluk Pisiffik Pilersuisorlu pilersinneqarlutik. 2001-imi Pisiffik namminersortunit aningaasaliinikkut tiguneqarpoq. 
Pisiffik A/S nerisassanik, tamanut atisassanik, piniutinik, pequtinik, pisattanik allarpassuarnillu pisinniarfiuvoq. Pisiffiup pisinniarfii immikkoortunut assigiinngitsunut agguagaapput ukuullutillu: Torrak Fashioni pinngussanik, pinnersaatinik, tipigissaatinik, angutinut arnanut meeqqanullu atisassianik allarpassuarnillu pisinniarfiusoq. Jysk Sengetøjslageri illup iluani pisattanik, pequtinik,siniffinnik assigiinngitsorpassuarnillu nioqquteqarpoq. Pisattat igaffimmi atortunik, tunissutissaqqissunik, isiginnaarutinik allarpassuarnillu nioqquteqarpoq. Spari nerisassanik pisinniarfeeraavoq, inoqarfinnullu qanittumi inissisimasarluni, unnuullu tungaanut ammasarpoq. Idemøbler sinerissami kisiartaalluni Nuummi inissisimavoq, tassanilu pisattat, pequtit pitsaassuit akisuullu pisinarineqarsinnaallutik Pisinniarfiit Pisiffik, Torrak Fashioni, Pisattat, Jysk Sengetøjslageri Sparilu kitaani  illoqarfinni annerni Ilulissani, Aasianni, Sisimiuni, Maniitsumi, Nuummi aammalu Qaqortumi taamaallaat pisinniarfiupput. Pisiffik A/S ukiuni kingullerni agguaqatigiissillugu 500 sinnerlugit sulisoqarpoq. 
Aammattaaq pitsaassuseq nioqqutissatigut, akitigut sullissinermilu Pisiffimmit pingaartinneqarpoq. Taamaammat Pisiffimmi sulisut suleqatigiillutik, sullitaminnut pitsaanerpaamik sullissinissartik anguniartuaannarpaat. Pisiffik sapaatip akunneri tamaasa aviiseeqqatigut nioqqutissanik neqerooruteqartarpoq, aviiseeqqallu illunut agguaanneqartarput. Aviiseeqqanillu agguaaffigineqarsimanngikkaanni Pisiffiup nittartagaanut www.pisiffik.gl-mut iserluni sapaatip akunnerata neqeroorutai malinnaaffigineqarsinnaapput. 
Pisinniarfiit assigiinngitsut taakkua immikkut tamarmik immikkoortortani aqutsisoqarput, taakkualu pisiniarfinni aqutsisut aamma qaffasinnerusunik ningioqarlutik/ittoqarlutik taamatullu qaffakkaluttuinnartunik aqutsisoqarlutik. 
Ingerlatsineq Immikkoortortami aqutsisut pisinniarfiup aqunnissaa akisussaaffigisarpaat, Sisimiunilu qullersaqarfimmi qulliunerusut ningiut/ittut misissortarpaat immikkoortortat ajunngitsumik ingerlanneqarnersut. Immikkoortortamilu aqutsisoq annertuumik akisussaassuseqarluni pingaarnertut ilaatigut makkua isumagisassarai: pisinniartitsisut/sulisut aqunnissaat, sulisumilu suliai ajunnginnersut, pisinniarfiup pitsaasuunissaa, nioqqutissanik piniartarnerit, pisinniartartunut sullissilluarnissaq, pisinniarfimmut ineriartortitsinissaq, ukiumoortumik aningaasanik isertitassanik, aningaasanillu atugassanik missingersuusiorneq, pisinniarfiullu sinneqartoortumik ingerlanissaa allarpassuarnillu. 
Nioqqutissanik piniartarneq Pisinniarfiit immikkoortortaanni aqutsisuusut namminneq nioqqutissatik piniartarpaat, kisianni suna tamarmi nioqqutissaq piniarneqarsinnaasanngilaq, tassami Sisimiuni qullersaqarfinni piniartartuusut aalajangertarpaat suut immikkoortortami piniarneqarsinnaasersut. Immikkoortortat assigiinngitsut tamarmik nioqqutissanik immikkoortitikkanik (aalajangersimasunik) piniagassaqartarpoq, assersuutigalugu ilaatigut meqqit aalajangersimalluinnartut. 
Ilinniartitaaneq Pisiffik ullumikkut 30-40-ullu missaani Pisiffimmi immikkoortortaanilu sinerissami ilinniartoqarpoq, tassa ilinniartut ilinniarnerminnut atatillugu Pisiffik suliffittut misiliiffigisarpaat. Suliffimmilu misileereeraangamik atuagarsoriartortarput, assersuutigalugu Niuernermut Ilinniarfimmut Nuummiittumut. Atuagarsoriartorneq pisarpoq apeqqutaalluni sumut ilinniartuunerluni.  Pisiffiup ilinniartui assigiinngitsunik ilinniagaqarput, ilaatigut pingaarnertut makkuninnga ilinniagaqartuullutik: neqaarnianngorniat, iffiortunngorniat, allaffimmiunngorniat, pisinniarfimmiunngorniallu. Pisinniarfimmiunngorniaraannilu immikkut sammisaqarluni ilinniartoqarsinnaavoq, assersuutigalugu inuussutissanut tunngasunik, atisanut tunngasunik, atortussanut tunngasunik, pequtinut tunngasunik aammalu elektroniskinut tunngasunut. Neqaarnianngorniaraanni, allaffimmiunngorniaraanni aammalu pisinniarfimmiunngorniaraanni ilinniarneq ukiunik sisamanik sivisussuseqartarpoq, iffiortunngorniarneq ukiunik pingasunik qaammatinillu arfineq-marlunnik sivisussuseqarpoq. Neqaarniatut iffiortutullu qinnuteqarniaraanni piumaasaaqaataapput meeqqat atuarfiannit ukiumoortumik nalilerneqarnermi misilitsinnermilu karakterit agguaqatigiissinneranni (FSA): Qallunaatut 7, Tuluttut 6, Matematik 7, Fysik/Kemi 6. Qinuteqartut allat meeqqat atuarfiannit oqaaseqaatit naapertorlugit nalilerneqartassapput. Allaffimmiutut pisinniarfimmiutullu qinuteqarniaraanni piumasaqaataapput kalaallisoorneq, qallunaatoorneq, tuluttoorneq aamma kisitsineq / matematikki taamaasa immikkut minnerpaamik karakteerimik 7-mik ukiumoortumik misilitsinnermilu karakteereqarfigalugit Meeqqat Atuarfiannit 11. klassimit misilitsereerluni anisimanissaq. Pisiffimmi ilinniakkamik naammassinnikkaanni aammattaaq periarfissaajuarpoq qaffasinnerusumut ingerlaqqinnissaq, imaluunniit pikkorissartarnikkut atorfimmut qaffasinnerusumut ingerlaqqissinnaaneq.  Aningaasanik kaaviiartitsineq Pisiffiup 2000-imiit 2005-imut aningaasanik kaaviaartitsinera tabeli 1.-imi takuneqarsinnaavoq. Ukiuni taakkunani ukiumut agguaqatigiissillugu 789,5 million kr.-nit Pisiffiup kaaviiartissimavai, aningaasartuutillu tamaasa peereerlugit ukiumut agguaqatigiissillugu 26 million kr-nit Pisiffiup sinneqartoorutigisimallugit. Pisiffiup aningaasanik isertitaminik assigiinngitsorpassuit akiligassani akileqqaartarpai, assersuutigalugu: innaallagiaq, pisinniarfinnik aserfallatsaaliineq, sulisuminut akissarsisitsineq allarpassuillu, taamaalilluni sinneqartooruteqarnerluni imaluunniit amigartooruteqarnerluni aatsaat akiligassat akilereerneratigut paasineqartarpoq. Qularnaatsumillu Pisiffiup sinneqartoorluni ingerlanera tabel 1.-mi takusinnaavarput. Taamaammat Pisiffik A/S-ip inuiaqatigiinni pinngitsoorneqarsinnaannginnera tassuunattaaq takuneqarsinnaavoq. Tigusiffinnik nalunaaqutsersuineq 
1986-imi KGH Namminersornerullutik Oqartussanit tiguneqarpoq, ingerlateqqinneqarlunilu Kalaallit Niuerfiat (KNI) taaguutigalugu (1). 1993-imilu KNI suliffeqarfinnut arlaqartunut aggorneqarpoq, taamaalilluni aktieselskabit arlallit, soorlu Royal Arctic Line aammalu pisiniarfitsigut ingerlatsiviit marluk Pisiffik Pilersuisorlu pilersinneqarlutik (2). 2001-imi Pisiffik namminersortunit aningaasaliinikkut tiguneqarpoq (3).          Kalaallisoorneq, qallunaatoorneq, tuluttoorneq aamma kisitsineq / matematikki taamaasa immikkut minnerpaamik karakteerimik 7-mik ukiumoortumik misilitsinnermilu karakteereqarfigalugit Meeqqat Atuarfiannit 11. klassimit misilitsereerluni anisimanissaq (4).           Meeqqat atuarfiannit ukiumoortumik nalilerneqarnermi misilitsinnermilu karakterit agguaqatigiissinneranni (FSA): Qallunaatut 7, Tuluttut 6, Matematik 7, Fysik/Kemi 6. Qinuteqartut allat meeqqat atuarfiannit oqaaseqaatit naapertorlugit nalilerneqartassapput (5). 
Assiliaq tabelilu 
Tabel 1. Pisiffik A/S-ip kaaviiaartitai 
2000 2001 2002 2003 2004 2005 Kaaviiartitaviit (mio. kr.) 996 
738 564 811 807 821 Akileraartigani angusat (mio. kr.) 42 21 17 33 19 25 Kalaallit Nunaat 2007, Ukiumoortumik kisitsisitigut paasissutissat-niit tigusaq, qupperneq 128. 
Ass. 1 
Pisiffiup nerisassaarniarfia SB Nuummiitoq. Uani takuneqarsinnaavoq inuusuttuaraq nioqqutissanik ilioraasoq. 
Tigusiffik: http://sermitsiaq.gl/multimedia/archive/00020/Pipaluk-arb-027_20839l.jpg 
Naggasiut 
Suliffissuaq Pisiffik A/S pillugu paasisakka pingaarnerit tassaapput: Pisiffiup aningaasanik kaaviaartitsinerata sinneqartooruteqartarnera ukiuni 2000-miit  2005-i ilanngullugu, Pisiffiullu oqaluttuarisaanerata 1774-miilli aallartissimanera. Pisiffiup suliffeqarfittut imminut napatissinnaanera aningaasanillu sinneqartooruteqartarnera isumaqarpunga pingaartuusut, tassami Pisiffiup nunatta karsianut akileraartarnera ullutsinni inuiaqatigiinni pinngitsoorneqarsinnaanngitsutut taaneqarsinnaanera qularutissaanngimmat. Aammattaaq Pisiffiup assigiingitsorpassuarnik nioqquteqartarnera neqerooruteqartarneralu inuiaqatigiinni pinngitsoorneqarsinnaanilu oqilisaasuummat. Pisiffiuttaaq kalaallinik suliffissaqartitsilluarnera tamatsinnut iluaqutigaarput. Pisiffiup oqaluttuarisaanera nittartakkatigut ujartorlugu nassaaraara, tupaallappungalu Pisiffik siornatigut KGH-mik KNI-millu taaguuteqarsimasoq 1774-miilli tunngavilerneqarsimammat, isumaqarpungalu allaaserinninneq takinerusinnaasuuppat Pisiffiup oqaluttuarisaanera itinerusumik sammisinnaagaluarlugu, pissanganarunarlunilu soqutiginaqimmat.               Isumaqarpunga Pisiffiup niuernera sullissineralu ukiuni kingullerni qulertani arlalinni sukkanngikkaluamik pitsanngoriartuaaruusaarsimasoq, tamannalu Pisiffiup sullitaanut toqqissisimanerulertitsinera malugisassaalluni. 
Pisiffik nuannersuinnarnik misigiffigisarunanngilarput, sunami tamarmi nuannersuinnaajuaannanngimmat. Pisiffittaaq nioqqutissatigut ukiuni kingullerni akitsuisoq misigiuarparput minnerunngitsumik nerisassat tungaasigut. Nerisassanik akitsuinermut peqqutaasa ilagisarpaat nunarsuami uuliap akiata ukiuni kingullerni akitsortuarnera, taamaasillunimi nunatta avataaninngaanniit nioqqutissat umiarsuakkut tikisinneqartartut akitsortarput. Umiarsuup nioqqutissanik assartuutip uuliamut akiliutigisartagaa annertusisarmat taamaalillunilu akilersinnaasumik ingerlanissani qulakkeerumallugu nioqqutissat angallanneqarneri akitsortarpaat. Inuiaqatigiinnilu sulisartuinnarni aningaasatigut artukkiisarpoq, ulluinnarnimi nerisassat pinngitsoorneqarsinnaanngillat. Akitsuisoqarneranilu qaqutiguinnaq sulisartut sulisitsisuisa sulisartut akunnermut akissarsiaat qaffattarpaat, tamannalu ullutsinni inuiaqatigiit akornanni tusagassiutitigut maalaarutigineqartuartoq tusarsaavoq. Pisiffillu ataatsimut isigalugu isumaqarpunga niuernera sutigut tamatigut pissanganartuujuaannartoq. Tigusiffiit nassuiaatillu 
(1) +(2)+(3): http://dk.nanoq.gl/Emner/Om%20Groenland/Trafikforhold/Trafikstruktur_2006/Links/KNI.aspx ”KNI-p oqaluttuarisaanera 1774-mi aallartippoq” (4)+(5): http://www.ninuuk.gl/index.asp?lang=gl&num=217 http://www.ninuuk.gl/index.asp?lang=gl&num=219 “Tiguneqarnissamut Namminersornerullutik Oqartussat piumasaqaataat” 
Najoqqutarisat 
“Allaffimmiunngorniarneq”: http://www.ninuuk.gl/index.asp?lang=gl&num=217 
“Bliv elev i Pisiffik!”: http://www.pisiffik.gl/index2.php?option=com_content&do_pdf=1&id=68 
“Butikker i Sisimiut, billeder fra november 2003” – Saqqaaniittoq asseq. http://images.google.dk/imgres?imgurl=http://www.steffenbramsen.dk/images/pisiffik01112003_500.jpg&imgrefurl=http://www.steffenbramsen.dk/album4.htm&usg=__T3g4oSvMZ6Bp5J9TbUcA_01i4Rw=&h=375&w=500&sz=47&hl=da&start=1&um=1&tbnid=U3fXa6ukpJqKIM:&tbnh=98&tbnw=130&prev=/images%3Fq%3DPisiffik%26hl%3Dda%26um%3D1 
“Iffiortoq”:  http://www.inuili.gl/Fag/bager.htm 
“KNI PilersuisoqA/S”: http://www.nanoq.gl/Emner/Om%20Groenland/Trafikforhold/Trafikstruktur_2006/Links/KNI.aspx 
“Neqaarniaq” http://www.inuili.gl/Fag/butiksslagter.htm 
Pisiffimmut tunngasut:  http://www.pisiffik.gl/ 
“Pisinniarfimmiunngorniarneq, ulluinnarni nioqqutissat”: http://www.ninuuk.gl/index.asp?lang=gl&num=219 
Apersorneqartoq 
Nivikka Berthelsen, Pisinniarfiunngorniatut iliniartoq, Pisattani suliffimmik misiliisoq, 24-nik ukiulik. Pisiffik qassinik ilinniartoqarnersoq pillugu Nivikka aperivara. 
Atuartoq & Klasse; Tuperna Møller, 3A Atuartitsissut & Sammisaq; Kalaallisut A, Inuttanik misissueqqissaarineq – Kakiorneqaqatigiit Ilinniartitsisoq & Tunniussiffissap ullua; Tippu Kristensen, 23.03.2011 
Kakiornileqaqatigiit Kakiorneqaqatigiit, Kristian (aaju) Olsen-imit Atuagaq Kakiorneqaqatigiit Kristian (Aaju) Olsen-imit oqaluttualiaavoq pissanganartuliaalluni takisuuliaq, 2010-ilu Forlaget Atuagkat aqqutigalu saqqummersitaavoq, atuakkallu 136-t quppernerivai.   Atuakkami inuttanik pingaannginnermik pingaarnerullu ilaannik misissueqqissaarissaanga, inuttallu misissoqqissaagassatut toqqakkakka marluupput, tassaallutik inuttaasup pingaarnerit ilaata Nanna-p atuaqatikua Niuernermik Ilinniarfimmi ilinniartitsisoq inuttaasutut pingaannginneq; Jakob Simonsen (Jaakukasik), aammalu Nohomimut pinerluttoq Ulf Petersen inuttaasut pingaarnerit ilaattut taaneqarsinnaasoq. 
Jakob Simonsen (Immikkoortoq 17, qup. 90-93) Nanna Nahomimut tunngasumik paasiniaatilluni Qaqortumiinnermini akunnittarfimmi najugaqarpoq, Iivalip Nannallu Nahomip allagai aningaaserivimmut aareeramikkik taamalu neriorsueqatigeereeramik avissaarput. Nannap Nahomip allagai Gertrud Raskip oqaluffianut atuariartorpai, kingornalu neriffissanngulermat akunnittarfimmut neriartorpoq.        Akunnittarfimmi nerrittut akornanni Nanna ilisariniagaqalerpoq tassaasoraalu inunnik isumaginninnermik ilinniarallarami atuaqatigisimasartik Jaakukasimmillu taagortagartik. Taannaalluinnarsorigamiullu ittuujuillisaarluni nerillualeruttortoq aperaa ilumut Jakob Simonseniunersoq, ilumulli taannaavoq. Sunaaffa aamma Nanna issiavissaminut ingilersorli nammineq Jaakup ilisarisimagaluarlugu, Nannalli isikkua allananaarlugu nalornisuulersimasoq. Akunnittarfimmi Nanna Jaakulu aliannaarsaaqatigiipput. Jaaku isumaginninnermik siunnersortitut suligaluariarluni pappialarsornarpallaaqimmat nuannariunnaaraluttuinnaramiuk asooriarluni Qallunaat Nunaanni Københavnip Højskoleliani økonomiimik atuarpoq, naammassigamilu Qaqortup Niuernermik Ilinniarfiani ilinniartitsisunngorpoq.         Jaaku ukioq taanna pingasunngornikkut atuartitsineq ajorami, imminut iggattarnini qatsukkaangamiuk akunnittarfimmut sunaaffa savatoriartortarsimavoq. Nanna Jaakulu akunnittarfimmiinnerminni kasuutillattaajutigalutik Namminersornissaq eqqartorpaat. Jaakup qinersinissaq sioqqullugu siorasaarutit neriusaarutillu malinnaaffigilluarsimavai, Namminersornermullu qinersigamik angertunut ilaasimavoq, Jaakullu ilaatigut eqqartugaasa ilagivai nunatsinni pissutsit, soorlu utoqqaat meeqqallu atugassarititaat, akiligassat qaffakkaluttuinnarneri, tamakkualu kommunerujussuanngornissamut pissutsit equngasutut taaneqarsinnaasut iluarsillaquai. Aningaasatigullu isumaqatigiissutaasoq Jaakup nammineq iluarinerarpaa, aqaguagunnguarmigooq uulia puilalernavianngimmat. Silaannaap allanngoriartornera ullutsinni eqqartugaaqimmat Nanna kisinnani Jaaku apereqqippaa sermersuaq aassangatinnginneraa. Jaakullu tamanna isummersuutigillatsiarpaa, ilaatigut silaannaap kujataani kissatsinnerunera nammineq iluarinerarpaa, savaaqqammigooq ukiorlunnerani toqorartarunnaarmata. Jaaku ssumaqarportaaq nunat inuttoorsuit silaannarmik mingutsitsinersuat kissassaasuusimassasoq, Jaakullu ilimagivaa namminneq inuugallarnerminni sermersuaq sermersuaarukkunnanngitsoq. Akunnittarfimmi oqaloqatigeereeramik aammalu kaffisoqatigeereeramik Jaakup inaanut Niuernermik Ilinniarfiup qulaaniittumut aamma kaffisoriaqqaarallaripput, sivitsunngitsoq Jaakup pulaartua Nanna angerlalermat Jaakup qanivaa, attaveqatigiilernissartillu tamarmik kissaatigalugu imminnut inuulluaqqoriarlutik qimapput. 
Jaaku pissusilersornermigut malunnarpoq ammallunilu inuppalaartuusoq, Nannalumi oqaloqatigiikkamik kisippasinnani ittoorpasinnani aperineqaraangami isummani aniaterujoortarpai, inuppalaarneralu malunnarlunittaaq, soorlumi suut aniatikkusussinnaasani atuaqatikuminut Nannamut aniatissinnaagai. Inoroorsaarlunilu nerereerlutik Nannalu akunnittarfimmiit angerlarsimaffimminut ilagivaa, tassuuna tikilluaqqusisinnaanera malugineqarsinnaavoq. Jaaku Qaqortumi najugaqarpoq Niuernermik Ilinniarfimmi ilinniartitsisuunini tunngavigalugu, kisimiittuuvoq angerlarsimaffimmini malunnarporlu aningaasatigut amikkisaanngitsuusoq, tassami akunnittarfimmut sapaatit akunneranut ataasiarluni neriartortarnini eqqaagamiuk, naatsumik oqaatigalugu atugarissaarpasittuuvoq.    Jaaku eqqarsaatersortartorujussuusoq malunnarpoq, tassunga patsisaasinnaavoq kisimiittuunera, tassami eqqarsaatersuutigisartagaasa ilagaat namminersornerup eqqunnerqarnissaa, qupp. 91-92: ”Qinersigatta namminersornissaq nammineersinnaatitaanissarpullu soorunami angerpara.  Ukiuni 30-nngortuni Namminersornerulluta Oqartussaanitsinni kingumut qiviarutta ingerlalluarlutalu inerisarpugut. Perorsarsimalluta nunarput sullissimavarput.  Ineriartornerup ajortortai inuiattut ikittunnguunerput peqqutigalugu allanit tamanit erseqqinnerullutillu annernarnerusarput….”, soorlu tigulaakkanni takuneqarsinnaasoq qanoq inuiaqatigiinnut malinnaatigisimanersoq tamakkualu isummersuutigisarai. Aammattaaq nammineerusussiseqarnera isummersornermigut erserpoq, soorlulusooq inuiaqatigiinni annernartut eqqaaneqartut Jaaku nammineerususseqalersittaraat, taamattaarlu ajunngitsumik ineriartortuarneq tulluutimaarutigerpasillugu.       Jaakup inuiaqatigiinni inissisimanera eqqarsaatigissagaanni ataasiinnaanngitsumik ilinniagaqarpoq, siullermik soorlu qulaani allareeriga Nannap ilinniaqatikorivaa isumaginninnermik siunnersortitut naammasseqatigalugu. Aappaattullu Qallunaat Nunaanni KBH-ip Højskoleani økonomimik atuarnini naammassinikuuaattaaq, taannalu tunngavigalugu Qaqortumi Niuernermik Ilinniartitsisuulluni. Nunatsinni inuiaqatigiit eqqarsaatigissagaanni Jaakup avatangiisini aalajangeeqataaffigerusuttorujussoorpasippai, soorlulu inuiaqatigiinni aalajangeeqataanermik aqutsineq pingaartittoorpasillugu. Jaaku taamaallaat atuakkami Nannamut attuumassuteqartuuvoq, atuakkallu ingerlanerani naapillatsiaannarlugu. 
Ulf Petersen (Immikkoortoq 27, qup. 131-134) Iivali arnamik tikeraartoqarunartoq Ulfi akilerlugu nalunaartartuminit kalerritippoq, aammalu Iivali Qaqortumiinngikkallariarluni uteqqittoq. Ulfip Iivaliup uummataata tillerunnaarnissaa isumagisussanngorpaa. Ulfip Nahomi toqukkamiulli Amerikamut qoorortuumik qinngutitalimmik isateruminarluinnartumik aammalu nipaallisaatitalimmik piniarsimavoq. Umiarsuarmillu Qaqortuliarnissi Ulfip aalajangiussimavaa timmisartussaguni ullutsinni peqqissaartumik misissuisoqartarnera pinerullugu.             Umiarsuarmik kujataanukarusaartilluni Arsummi ilaasussat aqqusaareeramikkit, tusartaatikkut anorersuarnissaa aquttut paasissutissiiffigivaat, ilaasullu amerlanerit nalunngilaat imarpiusakkooreerunik avataasioratik Torsukattakkuussallutik, tamannalu Ulf Petersenip ineeqqaminiilluni ataasiuttarissami ernumavallaarunnaassutigivaa.                 Ulfi sinilluarsimanermik aatsaat tusartaatikkut Qaqortumut tikilernermik kalerriisoqarmat iterpoq, masseriaraluarami timinilusooq artulersimavaa, niaqqilu akitsimut tutsillugu sinittarami massiteriaraluaramiuk nikissinnaanngilaq, paasilerpaalu timini siniffimmut qilersuussimasoq. Eqqarsapallakkaluaramilu qanoq nassaarineqarsinnaanerluni akissutissaminik nassaanngitsoorpoq, namminerlu isumaqaraluarpoq mianersorluinnarami malittarineqarsinnaanani nalunaartartuminit kussunneqanngikkuni. Tassanngaannaq inaata qullii ikinneqarput angutillu nukittuut Ulfi siniffianiit qilerussaarpaat passianullu saviminernik ikkussiffigereeramikku nassatai pingaarnerit tassalu; qoorortuaaraq atisaalu nassarlugit umiarsuup qaavanut illuttoorullugu qulimiguulimmut ikisikkiartorpaat, ikiniariartullu qulimiguulik tingivoq. Ilaasullu isumaqarsimapput ilaasut ilaat napparsimalersimammat qulimiguulimmik aatikkasuartariaqalersimasoq,  taamaalillutillu umiarsuup qaavanut aneqqusaanatik.                    Ulfi Iivalimik kujammut toqitsiartoraluaq politiit tigusarimmanni pinaasaarsimanngilaq. Ulfi matoqqasumik eqqartuussaagami ilaatigut nassuerutigai: ”Nahomimik iisartagartortitsilluni toqutsinini Nahomimillu akilersilluni, Iivali oqaluttuarsimassammat, toqutsinini nassuerutigiinnarnagit aamma apeqqummut kingullermut akissutigaa Nahomip Iivalimut allagaanik allattuunini”(Qupp). 132 titarnertaani: 24-27). Ulfi eqqartuunneqarami immikkoortitaalluinnarluni parnaarunneqarsimavoq.  (Kingumut uterneq - siuliini oqaaseqatigiit siulii) Ulf Petersen Nuummi parnaarussivimmut nuussimavaat ineeqqamilu parnaarussimavaat paarisaalluinnarlunilu. Sulilu pineqaatissinneqanngikkallarami qimmitut singarnapalaakasittut isimmittarneqareersimalluni. Ulluerulluni parnaarussaaffimminiitilluni Ulfi sineqqatarluinnartarpoq, sallusarnermigullu sinissaatit katersukkani erlinnartuutitut toqqortarai sipaagaralugillu. Parnaarussaaffianilu ineeqqami taamaallaat siniffik, issiavik nerriveerarlu pequtigai. Ulfillu inuunermi tusaamajuaannakki Biibili nerriveeqqap amusartuaraaniitippaa. Biibilillu ataqqinarluni ungalua alutornarmanngooq eqqumaffimmini assiliaatiminut isiginnaareeraangamiuk amusartoq matugallartarpaa, amusartullu ammaqqinnissaa matuniariutaa qilanaarilereertarlugu. Ullut arlallit mattussaareerluni sulisuminut pappialamik aqerluusamillu atorsinnaanerluni aperivoq, taamaaliorsinnaatitaavoq aatsaat paarsisumi allannermi nalaani ilagissappani, paarsisuatalu Ulfi paarivaa illuttut illuinnarsuuserluni. Allakkani naammassigamigit paarsisuminut tunniuppai, paarsisualu inaanit anigami allakkat atuarpai, Ulfimmi allakkat sequtsiinnarnissaannut pissutissaqanngilaq, allakkammi uppernassusiat qularisariaqanngimmat.      Pappiaqqamullu Ulfip allagai imaapput (Immikkoortoq 27 kingulleq, qupperneq 133-134) Ulfip eqqartuussisunut oqaatigisimanngisani Biibili naqqisigalugu allakkami eqqaavaa: ”Ilaanni tarnikkut qaangeruminaalluinnartumik nappartarpunga nuannaassaarulluinnartarlungalu inuuninni nuannaarutissaaruttutut nikallorluinnartarlunga sinnganera uumissuineralu pilluaatigilersimanngisaannarakkit………..  Pillunga, pillunga anillakkaangama qanoq iliornikka tamaasa puigortarpakka”, qanoq misigisarsimanini/misigisimanini eqqartuussisunut nassuerutuginngilai. Meeraallunilu angajoqqaani Nahomi uersagaq pillugu nalaatsornerinnakkut oqalorujuttut tusaasoorsimavai, tassami Ulfi Qallunaat Nunaannut atuariartortussaagaluap Nahomip uersakkap anaanaata kamaatigilluinnagaanik taarsersimammagu. Piaarinaatsoornikkullu isertugaq meeraallunili tusakkani inuunermini sinngatuunngornerminut aallarniutigivaa, tusaasoornermilu kingorna Nahomi uumissugarilersimavaa taamanerniillu nalusaanik malersugarilersimallugu, taamaalillunilu Nahomi Nuummi atuarallarmat aappariniartuusaarlugu atuarneranik akornusersorsorpaa angusinngitsoortissimallugulu. Allakkaminilu nassuerutigivaattaaq  Nahomip Sanamiit angerlarmat issartagartortissimallugu taamaalillunilu nillortillugu toqullugu. 
Ullfi qallikkut pissuserluttutut oqaatigineqarsinnaavoq , aammalu tarnimigut napparsimasutut pissusilersortutut ippoq. Najugaqarnera eqqaassagaanni Nahomi (Atuakkami inuttatut pingaarnertut oqaatigineqarsinnaasoq) malillugu angalaartuuvoq, kisiannili Nuummi najugaqarnerunissaa ilimanarluni. Ulfi inuttut atugarliortunngorsimavoq meeraallunilu sinngatuunngorsimalluni, tamakkualu nuanniitsut atukkani qaangeruminaatsittorujussuullugit. Ajornartorsiutini qaangersinnaanngitsutut isigai, assullu akueriuminaatsippaa inuunerup ingerlaqqittuaannarnernera qanorluunniit piumanngitsigigaluaraanni. Inoqamminik ajoqusiinissani siunertarisaraa malunnarpoq, tassami Nahomi sinnganeq piinnarlugu toqukkamiuk, eqqarsaatersuutigisartagaalu nalinginnaannginnerusutut sakkortuutullu taaneqarsinnaapput, malunnarporlu assersuutigalugu qanoq ajoqusiisinnaani qanorlu iliorsinnaanini ajortumeerinninnissaminik eqqarsaatersoqqissaartartoq, inummi naliginnaasoq tamakkuninnga nalinginnaasumik eqqarsartuunngilaq. Ulfip inuiaqatigiinni inissisimanera eqqaassagaanni ilinniarsimasuuneranik allaqqasoqanngilaq, isumaqarpungalu inuiaqatigiinni appasissumik inissisimasinnaasoq, atugarisai ajornartorsiutai eqqarsaatigissagaanni. Avatangiisini nuanniitsutut Ulfip isigigai malunnarpoq, soorlu suut tamaasa nuanniitsuinnarmik isumaqarfigigai nukissaqarfiginagillu.    Ulfi atuakkami sunniuteqarnerpaat ilaattut oqaatigineqarsinnaavoq, tassami Nahomi inuttatut pingaarneq toqukkamiuk, toqutsinerullu kinguneranik misissuisoqarlernera tassunnga pissutaalluinnarluni, toqutsisimanngitsuugunimi atuagaq “neqitassaqassanngikkaluarpoq”. Ulfillu Nahomimut attuumassuteqarluinnarnera atuakkami erserpoq, tassa Ulfip atuakkami pingaarnertut pingaannginnertullu inuttat arlallit Nahomip nalunngisai attuumassuteqarfigilerpai soorlu; Knuti Nahomip Qallunaat Nunaaniinnermini angutaatigiligaa. Nahomip angutaatitaani kingornalu uitaani pilluaatigimmagu Ulfip Knutikkut Nahomilu Norgemut nuussimatsiartullu Knuti toquppaa. Iivali Knutip toqutaasimatsiarnerani Nahomip suli Norgemiitilluni nerianiartarfimmi naapitaa kalaaleq, nunatsinnullu Nuummut uteramik Nahomip aappariligaa aamma Ulfip Iivali malersuleraraluarpaa akilersugaralugu kiffami nalunaartartup kalerrimmani Iivali Nahomi pillugu suleqateqarpasimmat. Tassani Nahomi “aqqutissiuussisutut” inuttanut allanut attuumassusiisutut taaneqarsinnaavoq. Ulfi politiinut tigusaagami politiit attuumassuteqarfigilerpaat, aammalu Nannap Nahomimik toqutsisup ujartornerani ujartukki nassaarivaa politiit, Linda, Iivali, Mette allallu suleqatigalugit. 
Jaakup inuunermini aqqutissaminik qinersisimanera eqqarsaatigissagaanni ilaatigut ilinniarnermut sangutinneqarsinnaavoq. Siullermik isumaginninnermik siunnersortitut naammassinikuuvoq, isumaginninnermik siunnersortitullu suligaluariarluni pappialarsornarpallaaqimmat nuannariunnaaraluttuinnaramiuk asooriarluni Qallunaat Nunaanni Københavnip Højskoleliani økonomiimik atuarsimavoq, naammassigamilu Qaqortup Niuernermik Ilinniarfiani ilinniartitsisunngorpoq. Isumaqarpunga Jaakup nuannarisani malillugit qinersisartoq, ilinniakkanimi siulleq atorlugu atorfeqaraluarnissi ilimaginngisaminik allaanerunera peqqutigigunarlugu allamik ilinniagaqaqqissimavoq, taamaalillunilu inuunermini aqqutissamik nutaamik qinersisariaqalersimanera tassuuna malunnarluni. Apeqqutaalluni suna tunngavigalugu inuunermi aqqutissanik qinersisariaqartarnerup kingunerisinnaasai ajunngitsuusinnaapput illuatungaanilu aamma ajortuusinnaallutik, Jaakuli eqqarsaatigigaanni atuakkami malunnarpoq taassumap imminerminut ajunngitsussaq eqqarsaatigalugu inuunermini aqqutissaminik qinersisariaqalersimanera, aammattaarlu Niuernermik Ilinniarfimmi aningaasaqarnerup tungaatigut ilinniartitsisuunini nuannarerpasillugu. 
Ulfip inuunermini aqqutissanik imaannaanngitsunik qinersisariaqartarsimanera atuakkami malunnarpoq, isumaqarpungalu angajoqqaani Nahomi pillugu qinngarsuillutik oqalorujuuttut tusaasoorsimanngikkaluarunigit inuunermini aqqutissanik allanik ajunnginnermik siunertalimmillu qinersisimasinnaagaluartoq. Nahomimi pillugu Ulfi inuunermini aqqutissani arnamut tassunga malersuinissi allaat ajornerpaaq tikillugu qinersimavaa, taamaalillunilu malersuinerup kingunerivaa ilaatigut imminut pingaartinnissaraluani tunullinngoramiuk. Ulfilu qinngarsuisunik tusaasimanngikkaluaruni ilimanarluinnaraluarpoq inuttut nalinginnaasutut allatulli inuusimassagaluartoq, soorlu ilinniagaqarsimasinnaagaluarpoq atuakkamimi ilinniagarsimasinnaaneranik allaqqasoqanngimmat, immaqalu ilaqutaqalereersimasinnaagaluarluni. Nahomimut ajortisaarinissaminik aqqut qinikkani ukiorpassuit aallutarisimavaa, tassami angajoqqaami oqalorujuunnerat tusaasooramiullu taamanerniilli ajortisaaraluni aallartissimasinnaammat. Inuunermilu aqqutit ilaanni qinersimasami atuakkap naggaatigut imminerminut pisarineranik naggaserneqarpoq. 
Isumaqarpunga atuakkiortup atuakkami inuttanik kinaassusilersuinermini ilisimariikkani atorluarai, soorlu nalunngilaa inuk nalinginnaanngitsoq qanoq pissuseqarsinnaanersoq qanorlu tarnimigut anniaateqartigiguni misigissusai qanoq innersut. Aammalu ullutsinni malinnaanera malunnarpoq, ullutsinnimi killiffigisarput atuallallugu atuakkiorsimavoq, ilinniartitaanerillu qanoq ingerlasarnersut atuakkiortup nalornisiginngilluinnarpai, tassami atuakkiortup inuiaqatigiinni ukiuni kingullerni  pissutsit nunatsinni qanoq ingerlanersut malinnaaffigilluartarsimavai taamalillunilu atuakkiamini piviusorsiorpalaartitsinissi ajornaquteqanngimik takutissinnaallugu.    Isumaqarpungalu atuagaq ullutsinnut naleqqulluinnartuusoq, kisiannili Amerikarmiut isiginnaagassiaannut pinerlunnermut tunngasunut Ulfip pinerlunniarnera assingusinnaalluni, tassuunalu malunnarpoq aamma atuakkiortoq Amerikarmiut isiginnaagassiaannik isiginnaartarsimasoq tamakkualu isumassarsiarisimasinnaallugit, tassami ullutsinniluunniit suli atuakkami Ulfip pinerlunneratut assingusunik tusarsaasoqanngimmat.       Atuagaq sinnganermut tunngatillugu atuakkiarineqarpoq, tassuunalu takuneqarsinnaavoq kalaallit qangarsuaaniilli sinnganermik pissuteqartumik ajortumeerinninniartarnerat, atuakkami ullutsinni pisuusaartitaasumi kalaallit akornanni suli sinnganeq taamanerniit minnerulernikuugaluarluni atugaanera. Assersuutigisinnaavaralu atuakkami Qooqami sinnganeq pillugu akiniuttuarnerit, sinnganermut atatillugu Kakiorneqaqatigiinnut atuakkamut Qooqap imarisaata ilaa assinguvoq, Qooqa qanga pisimasut tunngavigalugit atuakkiaagaluarluni Kakiorneqaqatigiillu ullutsinni pisunut naleqqussagaagaluartoq.     Inuttat eqqarsaatigissagaanni assersuutigalugu Ulfi, isumaqarpunga atuakkiortup takutinniartutut ikkaa ullutsinni suli inuiaqatigiinni sinnganeq ajornartorsiutaammat annerusumik minnerusumilluunniit, sinnganerullu kingunipilugisinnaasai qanoq annertutigisumik inummut sinngasumut ajoqusiitigisinnaaneri. Kisiannili isumaqarpunga atuakkiortup ersersinniagaasa ilagigaat, angajoqqaat qanoq meeqqaminnut sunniitigisinnaanerat maligassiuisinnaanerallu, taakkuuppummi meeqqamik qanoq inooriaaseqarnissaannik tunngaviliisut, meeqqammi angajoqqaamik qanoq oqalunneri iliuusaallu malikkajuttarmatigit. Meeqqallu qanoq mianersuuttariaqartigineri atuakkami erserpoq, tassami Ulfip angajoqqaamik qinngarsuinerat pissutigalugu inuunermi sinnerani nuanniilliutigalugulu ajoqutissaminik ikeqarfigilermagit. 
Tuperna Møller 1.y	Kalaallisut A Ilinniartitsisoq:	Filmimik misissueqqissaarneq	HTX Hendrik Lennert		San. Ilinn. 
Qaamarngup uummataa 
Ilitsersuisoq: Jacob Grønlykke 
Qaamarngup uummataa filmiuvoq, qallunaamit  Jacob Grønlykkemit ilitsersuisuuffigineqartoq, 1998-imilu saqqummerluni. Pingaarnertut inuttaapput Rasmus Lynge nulialu Marie Lynge ernerilu inersimasut marluk Simoni Niisilu. Inuttaaqataasullu allat makkuupput: Karina Simonip arnaataa qallunaatuinnaq oqaluttoq, Mikael Berthelsen utoqqaq qivittorlu. 
Isumaqarpunga filmip soqutiginartorigaa kalaallit ulluinnarni inooriaasiata ilaa takutinneqarmat, kalaallimmi arlallit imerajuttuupput, ilaatigut nunanit allanit tusaamanerlugaassutigalutigu. Filmip isiginnarnerani kamanneq, aliasunneq, nuannaarneq tulluusimaarnerlu misigigaakka. Kamappunga pissutigalugu isumaqarama kalaallit ajortortaannai kisimik allamiunit isiginiarneqarpallaartut, soorlu filmimi pisunik, aamma ajunngitsoortai filmiliarineqarnerusariaqaraluarput. Aliasunneq misigaara pissutigalugu ilumut nunatsinni ilaqutariit amerlasuut imerajuttuummata, tamannalu ilaqutariinnut meerartalinnut inersimasuugaluarpataluunniimmi misigissutsitigut nuanniitsumik attorneqaatigisarmassuk. Nuannaarneq tulluusimaarnerlu misigaakkattaaq, takusinnaavarami aamma inuiaqatigiinni ajornartorsiutigut kalaaleqatitsinnit takutinneqarsinnaasut, akueralugulu aap inuiaqatigiinni ajornartorsiuteqarpugut aamma immitsinnut mattutiinnartariaqanngilagut, naak kalaallit filmialiaritinnermik annertunerusumik misilittagaqanngikkaluartut, inuttaasut pikkoreqaat. 
Immikkoortumi siullermi Rasmusi imerajoqaaq illoqarfimmi najugaqarput. Nunaqqataasa piniartorsuarmik taagorpaat imminut piniartorusartut isigimmat, imernerminilu piniariassamaarnerminik oqaatsini eqquutinngitsoortittarpai imigassamik salliussinini pissutigalugu. Rasmusip nuliani najuqatagivaa meerai inersimasunngoreerlutik allami najugaqartut. Nuliata uini asaqaa tapersersorlugulu, nulia saamasuuvoq naammagittarpasillunilu. Niisi ataataminut ataqqinnittuuvoq, piniariassagaangallu ilagisarpaa. Simonip ataatani tatigiunnaarsimavaa neriorsuutinimi eqquutsinneq ajormagit imeqajuppallaaqimmallu. Rasmusi Simoni aqaguttoq imerpoq-aasiit piniariartussaallutillu, taarsereersoq Rasmusip ernini aavai piniaqatiginiarlugit Simonimmi inuuiani nutaarsuanik kalaaliminertugassaqartikkusuppai, kisiannili Rasmusi ataasinnguamilluunnit piniariarnissaminut piareersarsimanngilaq putumaqalunilu, nunaqqataatalu naapikkamigit taamak taartigisoq piareersarneqarnatillu aallalermata nangartarpai, taamaalillutik aallanngitsuuinnarput. Unnuullu sinnera imerpoq, imerniartarfimmilu piniartorsuarmik taallugu illaruaatigaat. Angerlaramilu illaruaatigineqarnini kamaatigalugu imminniittoq aallaat tigoriarlugu inissiarsuami eqqaanni aallaasersorpoq, nammineq uniunngisaannarnini oqaatigiitigalugu, politiinillu tigusarineqarpoq isertitsiveeqqamilu unnuisitaalluni. Rasmusilu politiinit anigami Niisilu piniariaraluarput ulloq taanna Simoni inuuissiortoq, pisaqaratillu angerlaannarput. 
Immikkoortup aappaani Simoni inuuissiormat Rasmusikkut kammalaatiminnik ilaquttaminnillu nerisitsipput, soorunami imigassaq mininneqanngilaq. Rasmusip ernini nersualaarlugu oqalugiarpoq  atuarniarmat siunissaalu qaamasuummat qularutiginagu, atuarusunneragooq anaanaminit Mariemit pisimassasoq qularutiginngilaa. Rasmus oqalugiareermat Simonip arnaataata Karinap nipilersuut qallunaatooq appippaa, Rasmusillu tamanna kamassutigaa kalaallisut appittariaqaraluarneranik isumaqarpasilluni, Rasmusip  Karina akerartorpaa kalaallisulluunniinngooq oqarsinnaanngimmat kalaaliugaluarluni, Simonilu aperalugu kalaaliunini kanngugineraa, Simonillu akivaa taamaallaat Rasmusi ataatagigamiuk kanngugalugu. Taamaalilluni unnussioqatigiinneq Rasmusip nuannerunnaarsippaa, Simonip arnaatini kammalaatinilu ilagalugit aninnarput ineqarfimminnullu nangikkiarlutik. Niisip qatanngunni unissaraluaarpaa ataatartik putumalaariarmat taamaginnarneralugu, qatanngutaali ingerlaannarpoq. Unnuup ingerlanerani Niisi putumasorujussuuvoq allaaserlu aariarlugu Simonip ineqarfianukarpoq, Simonip arnaataa Karina kammalaataallu Nuka aallaallugit toquppai qittatileruttortut, naggataagullu Niisi imminorpoq. Rasmusikkullu politiinit kalerrinneqarput, tamannalu soorunami artorsaatigeqaat. 
Immikkoortut pingajuanni toqutaasut ilineqarput, ilaqutaasut aliasoqaat. Rasmusi tarnimigut artorsangaarnini pillugu siunertaqarani pinngortitamut aallarpoq. Ullut arlallit muluvoq. Pinngortitamiinnerminni qivittoq naapippaa taassumalu ikiorpaa. 
Angalaartilluni illu ujaqqanik qammanillu sanaaq (Kalaallit illuat) iserfigaa tassanilu takutinneqarpoq inuunermini annilaangaginerpaasaa, meeraalluni qallunaanngorsagaanerup nalaani  pinngitsaalisaalluni qallunaatut erinarsortinneqarnini. Kingorna Rasmusi politiinit ujaarineqarpoq timmisartumik, angummit utoqqaarmit Mikael Berthelsenimit maqaasineqartutut nalunaarutigineqarsimammat, Rasmusillu qimmini qimaannarsinnaannginnamigit uninngaannarpoq. 
Qivittup Rasmusi suna pillugu qivinnikuunerminik qanga pisimiasumik Qullissani takutitsiffigivaa. Takutippaa qititsitsisoqartoq arnaq asasanilu Beate qittareqalutik qiteqatigiitsillutik nuannarineqangaarlutik isiginnaarneqalersullu, Beatemut  aamma asanneqisup qivittup kammalaataata sinngalerluni qitilluataaleruttortut orneriarlugit qivittoq paterujussuarpaa uppisillugu, Beatelu illariarmat tamarrassuarmik isersimaqataasut illalermata Beatekkut qivittullu kammalaataalu qitilermata ajuallaqaluni arpaannaq aniartorpoq qivillunilu. Taamaalilluni qivittup Rasmusi paasitinniarpaa pisut pereersut akueriinnartariaqarmata inuuneq ingerlaqqissappat, ingerlaqqittariaqarmallu. 
Taamaalinerani Rasmusip nulia Marie ernumaqaaq. Rasmusilu angerlarumatsakkaluartoq qivittup Rasmusi suli alakkagassaqarnerapaa, nunaqarfimmukarput Mikael Berthelsenip nunaqarfianut. Mikaelilu oqaluttuarpoq qallunaanngorsagaaneq sukaruttormat eqqaamallugu Rasmusi pinngitsaalisaalluni qallunaatut erinarsortinneqarmat, eqqartorlugulu taamani Rasmusip ataataalu qallunaanut aallartitaallutik Rasmusip ataataata kalaallit qallunaanngorsaagaanissat isumaqataaffigisimavaa tamanna qallunaanit anguniarniarneqartoq, Mikaelilu taamani isumaqarluni piaarpallaartoq taamaaliortoqassappat. Rasmusillu ataataa qallunaatut oqalulluarsinnaagami ajugaasimalluni. 
Kingorna Rasmusi angerlarpoq, tarnimigut oqiliallaqaluni. Aqqutaanilu puisimik pisaqarsimavoq, nuliata tikilermat kalaallisuulerluni parsiarpaa. Rasmusip pisani puisi ernermi Simonip arnaatigigaluata Karinap arnaanut tunniuppaa, Karinallu arnaata ilaqutariit Lyngekkut isumakkerfigivai, akueralugulu pisut pereersut uterteqqinneqarsinnaanngimmata. 
Fimimi inuttat pingaaruteqartorujussuupput, taakkumi takutippaat filmimi susoqarnera. Rasmusi imerajuttutut takutinneqarpoq, Rasmusillu ilaqutai eqqorneqarput tujormisinneqarlutik. Rasmusip ernerata Simonip inuunini ingerlalluarpasippaa, kisinnili ataatami imerajuttuunera pissutigalugu kanngusututigisarlugu. Niisip ataatani ataqqingaaramiuk piumasai naalattarpai, kisiannili pakatsisitaajuarluni. Naggataagullu pakatsisitaajuarneq qatsukkunarlugu sapilerluni toqoraariarluni imminuinnarpoq. 
Filmip nipitalersornera naammagisimaarpara, nipitaa atorlugu filmiliortut tiguaaniarnerat malunnarpoq. Nipilersuutinik nipituumik tusarnaaraangata nipituumik tusaasinnaasarparput. Nipitalersorneqarnera filmimut naleqquttorujussuuvoq, taamaalilluni isiginnaarlugu tiguartinnarluni. 
Fimimi pissanganartut akuttunngitsunik pisarput, filmimilu pissanganartut arlaliupput, Rasmusip inissiarsuarmi eqqaani aallaasersornera pissanganartorujussuuvoq, inunnik eqqueriataarnissaa annilaartarnarluni. Taavalu Simonip inuuiani Rasmusi kamalillarmat, unnuaanilu Niisi aallaasersormat toqutsillunilu naggataagullu imminorluni tamanna pissangnarnerpaatut isigivara. Aammalu Rasmusip pinngortitami illumut ujaqqanik qammanillu samaanut iserluni pinngitsaalisaallunilu erinarsortitaanikuunini misigimmagu pissanganarpoq, qivittullu misiginikuussani takutimmagu pissanganarportaaq. 
Filmimi ukiuuvoq issilluni taartaqalunilu, tamannalu ersersitsivorlusooq aliasunnermik nalaanneqarnermut.  Filmip ilarujussua taartumi filmiliaavoq taamaammat tujorminalaarpoq isiginnaarlugu, Rasmusillu tarnimigut anniaateqarluni pinngortitarsuarmiinnerani filmi qaammartutut iliartorpoq tassa qaamanermi filmiliarineqarnerulerpoq, pingaarnertup inuttap nuanniilliornerata qaangiukkiartuaaruusaarnera ilutigalugu. 
Filmip aallaqqaataani Rasmusi imerajuttorujussuuvoq imminuinnapajaarlu eqqarsaatigaluni, tassa imernermini iliuuserisartakkani pillugit ilaquttami kanngusunnissai eqqarsaatiginngilai. Filmillu ingerlanerani ernermi Niisip inuit marluk toqummagit imminorlunilu aatsaat taamatut pisoqareernerata kingorna Rasmusi itertutut ilerpoq. Rasmusip asasani annaavai inuuninilu aaqqittariaqartutut misigalugu. Pinngortitarsuarmukartariaqartutut misigigami aallarpoq, ullullu arlallit mululluni. Pinngortitarsuarmilu qivittup naapinnerani inuunini takujartuaartutut ilerpaa, paasilerlugulu qanoq inuunerlutsigisimagaluarluni. Pinngortitamiinnermi kingorna uterami pereersunik nuanniitsunik allanngortitsisinaannginnini akueraa pisummi pereermata. Rasmusip inuunera aaqqittutullusooq ilisorlu filmi naavoq.   Isumaqarpunga uanga Rasmusikkut ilaqutariit Rasmusip pinngortitameereernerata kingorna inuunerat ingerlallualersimassasoq. Takorloorsinnaavara Rasmusi immaqa imertarunnarsimassasoq, ernerminullu Simonimut atanerulersimassalluni. Naatsumik oqaatigalugu ilaqutariit kukkuneq annertooq ilinniutigisimassavaat taamalu ajunngitsumik inuuneqartariaqalernermik takunnissutigisimassallugu. 
Filmi Qaamarngup uummataa nuannarivara naak nuanniitsortaqaraluartoq. Pissutigalugu uagut kalaallit kukkussutigut ulluinnarnilu atukkagut takutinneqarmata, tamakkuami asuli toqqortiinnarsinnaanngilagut  isiginngitsuusaarlugillu. Nuannaarutigeqaaralu kalaallit sapernatik filmiliaritissinnaanerat takutinneqarmat. 
Filmip amerlaqisunik eqqarsalersippaanga. Takusinnaanerulerpara ilumut kalaallit amerlaqisut taamatut inooriaaseqarmata, tamannalu takullugu annernaraluaqaaq kisiannili pissutsit piviusut taamaapput. Eqqarsaatigaarattaaq meeqqat qanoq amerlatigisut eqqugaasarnerat, ilumut annernaqaaq, taakkuuppumi oqartarnerattut nunatta siunissai. Filmillu takunerani uppernarsivaralusooq qallunaanngorsagaanerup nalaani meeraanikut ullutsinni qanoq anniaateqartiginersut taamanimi inooriaaseq ilitsoqqussartik qallunaat inooriaasiannik taarserniarneqarporlusooq, tamannalu pissutaaqataavoq taamanikkut meeraanikut inersimaleramik paatsiveerullutik imigassamik atornerluisunngorsinnaanerat. 
Uanga isumaqarpunga filmi allanut takutinniarlugu soqutiginarsarniaraanni eqqaasariaqartut qallunaanngorsagaanerup nalaani meeqqat qanoq iliorneqartarnerat, qanorlu taakkununnga siunniuteqarnerat takuneqasinnaammat. Aammattaaq tassani filmimi Kalaallit Nunatta pinngortitarsua qanoq nuannertiginnaanersoq takuneqarsinnaammat. 
Uanga isumaqarpunga taamaattumik filmimik sanasoqartariaqalernera pissutaasimasinnaasoq kalaallit amerlasuut imigassamik atornerluisuummata. Tamannalu meerartaminnut annertuumik inuttut innarliisarmat, takusinnaasariaqarparpummi isiginngitsuusaaginnarnagu. Isumaqarpungattaaq filmi eqqarsalersitsiniarluni sanaajusimasinnaasoq. 
Filmimi ilaqutariit taamatut ajornartorsiuteqartut  arlallit takunikuuakka. Aammalu kalaallisut atuakkat arlallit atuarnikuullugit imigassamik atuipilunneq pissutaalluni inuunerlulersartunik, inuunermilu pisariaqartunik annaasaqartoqakkajulluni. Assersuutigalugu illuatungeq imerajuttuusimappat imigassarlu unitsissinnaanagu taava avinnermik kinguneqarajuttarpoq imaluunniit qimattariaqalernermik. 
Isumaqarpunga filmip imarisaa inuttallu piviusorsiorpaluttumik filmiliarineqartut. Eqqaassanngikkaanni Rasmusip pinngortitarsuarmiitsilluni puisimik allup eqqaani puisumik pisaqarnermini pisaa aatsaat pisaalluni qaqimmagu pujualaannginnera, aatsaat puisi toqugami aava suli kissalaartussaagaluarmat taamalu pilannerani pujualaartussaagaluarluni. 
Filmimi inuttaasut atugarisaannik ilisarisaqaqaanga. Uanga aatakkukka imerajuttuummata imerajuttukkunni peroriartornikuuvunga, filmimilu atugarisaat arlallit ilisarisinnaaqaakka. Assersuutigisinnaavara imerajuttut neriorsuigaluarlutik eqquutsitsisinnaannginnerat, putumariarlutillu aatsaat eqqortunik oqalunniartarnerat. 
Aap taamatut iliuuseqalersinnaasoraanga imigassaq killeqanngitsumik atortassagukku. Filmimimi imigassamik atuinertik killilersinnaarpasinngilaat taamatumalu kingunerisaa ajorluinnartuuvoq. Taamaammat isumaqarpunga imigassaq killilimmik ajunngitsumillu atortaraanni taamatut iliuuseqarnissaraluaq qatangiinnarneqarsinnaasoq. 
Isumaqarpunga filmi nuannaarutissiisinnaasoq inunnik isumaqartunik uagut kalaallit immitsinnut takusariaqartugut filmi taanna aqqutigalugu. Isumaqarpungalu inuit ilungersorlutik inuiaqatigiinnut suliniuteqartut filmi inuiaqatigiinnut takutissallugu pisariaqarsorigaat, taakkununngami filmimik taamaattumik filmiliortoqarneq nukittorsaataasinnaammat, filmimi ajornartsortiutitsinnik takunnissinnaanngortitsisinnaasorigakku. 
Isumaqarpunga filmi Qaamarngup uummataa saqqummermat nunatsinni pisuunnguallaatigalutigu. Pissuutigalugu kalaallinik inuttalinnik kalaallisullu oqaluttunik filminik qaqutigorujussuaq filmiliortoqartarpoq filmillu saqqummernera tulluusimaarutissarujussuuvoq, naak ajornartorsiutinik annertuunik takutitsigaluartoq. Tamannami takutippaalusooq uagut kalaallit aamma inuiaqatigiinni ajornartorsiutigut nassuerutigisinnaagigut toqqortuinnarnagit, aatsaallu ajornartorsiutigut nassuerutigigutsigit inuunerput iluamik ingerlaqqilersinnaammat. Filmimi inuttaasut pikkorigeqaakka qanoq filmiliaritillaqqitsigisinnaanerlutik piginnaasaqartiginerlutillu takutissinnaammassuk. Qujanarporlu aamma qallunaat nikaginniinnaratik piumassuseqarlutik ikiuisinnaammata, isiginnaartitsisartutsinnullu filmip tungaatigullu filmilorteqqinnissaminnut sungiussinerunissaamut aqqutissiueqataammata.     Aappaatigut Qaamarngup uummataata saqqummernerata kingorna maluginiarnikuuara qallunaat tamatigut isumaqartartut kalaallit tamarmik pinngitsoqaratik imerajuttuusut, soorlu filmimisut. Tamannalu ilaanni uagitsinnut erloqinartarpoq. Isumaqarpunga qallunaat nunani allamiut nunatsinnut tunngasunik paasisimasakippallaarnerat aamma pissutaaqataasoq. Tupinnaqaarmi qallunaat nunasiaatiginikuulluta kalaallinut qaammaassaqannginerat. Allaammi qallunaat nunani allamiullumi suli isumaqartarput illuikkiani najugaqartugut amiinnarnillu atisaqartartugut. 
Uanga  aappaatigut qujasarpunga imerajuttukkuni peroriartorsimagama, pissutigalugu meeraaqatiginikuusamma angajoqqaavi meeraanitsinni iminngisaannartuupput, meeraaqatiginikuusakkalu peroraangamik misilittaalerlutillu imigassaq atuleraangamikku ilaanni killilersinnaaneq ajorpaat, pissutigalugu takunikuunnginnamikkit angajoqqaatik imertut taamalu misiginerlutsitaanikuunatik, taamaasillutik taakkua imigassaq qanoq atussallugu nalulertartpaat atornerluisunngortarlutillu. 
Qooqa/Atuakkamik misissueqqissaarneq  Atuakkiortoq: “Qooqa”-mik atuakkiartuuvoq atuakkiortoq kalaaleq Ole Brandt inuusoq 1918 toqullunilu 1981. Atuagaq 1971-simi saqqummeqqaarpoq, atuagaq naqinerteqarpoq “Atuakkiorfik”-mmit. Atuagaq qanganngulersoq kalaallimit allagaagami allattaasitoqqatut allanneqaqqaarsimagaluartoq allattaasitaatut allaqqinneqarsimavoq. Atuakkap ISBN-erivaa 87 558 0573 6. Atuakkiaq “Qooqa” pisimasuimmik tunngaveqartinneqarpoq. Naalisaaneq: Atuakkap “Qooqa”-p imarivaa qanga kalaallit Qooqakkut Mikisuluullu akiniaasarnerup unitsinnissaanut sulissuteqarnerat, Qooqakkut Mikisuluullu ataataai piniartorsuit Pikiulinnguarmiuusut sinngasigaallutik Saqumit Quliminiminngaanneersumit terlinganiit toqutaanerisa kingorna Qooqakkunnit eqqissineq sineriassuarmi pimoorullugu anguniarneqalersoq. 
Imaanik immikkoortukkaaraluni naalisaaneq: Immikkoortoq 1, q. 7-33 Apereersimalluni qerinnartoq Angerla, Aneeraq Quttorarlu ataatsimut sisamanik qilalugarsimapput. Pikiulinnguarmiullu pisussinnaasut tamarmik nuannaaqalutik sissamut aterput. Ileqqumisullu nukappiaqqat katillugit arfiniliusut sanileriiaallutik qilalukkat avatartaat eqqornaveersaarlugit miloriaqattaalerput, ilaatigut Qooqa Seeqqorlu ilaapput. Pikiulinnguarmiut ikioqatigiillutik pilareeramik illorujussuarminnut majuaapput, arnartatillu iggasereersimammata illorujussuat tipigialaalereersimavoq, qilalukkap sakiaminersui aapaartut orsorasaartorsuit  inalukkanik killuinnakkanik ulillugit uutanik illuperaarlugit kingorna nerriserput. Qaarsilaarlutik angutit inersimasortai pinnguaammik qajaasaartuatsianngorput, nuannisartitseqalutik. Unnuup sinnera imminnut aliikkusersuullutik nuannisaqatigiipput. Ulloq taanna Qulumini nunallit qilalukkeralutik malersukkatik tammaalersimavaat. Pikiulinnguarmiullu piniartortaat sisamanik qilalugarsimasut Quluminimiut naapippaat. Pikiulinnguarmiut Quluminimiut pisaqanngimmata innersuukkaluarpaat ningitseqqullugit. Quluminimiut piniartortaat Saqu angerlaramik nereqataanngilarluunniit, ilami eqqumiigeqisaannik nipeqarani qarsortarluni aappillertarlunilu kiakkertarpoq. Pikiulinnguarmiut Quluminmiullu ileqqorisarsimavaat tullerunnartarlutik piliaminnut tapertaralugit. Pikiulinnguarmiullu tullerunnat pakalannik taasarsimavaat. Aasaq taanna Pikiulinnguarmiut pakalattariarsimallutik Saqup nukaa annilaarutigeqisaminnik toqungasoq naammattoorsimavaat, nunaqqataanullu kalerriuppaat, tamatumalu kingorna Saqu Pikiulinnguarmiut  toqutsisutut pasillersimavai. Ukiaq taanna Pikiulinnguarmiut piniartorsuit pingasut pisaqamaqaat, Iginniarfinnguamilu akimmigartunik aataakutsoorsimallutik. Ukialernerinngooq tamaasa Quluminimiut umiat marlunngorlutik Pikiulinnguamut tikeraartarput nerersuarlutillu timersuataartarsimapput nuannisakutsoorlutik. Unnullu kingulleq iverfigerujaat, kingornalu Pikiulinnguarmiut akiniaallutik Quluminimiut angerlamut aallaraangata ingiaqatigalugit tikeraartarpaat, taamatorluinnarlu aliikkusersuullutik nerersuaartarsimapput. Tamannalu pissuseq ukiorpassuanngulersuni ileqqorilersimavaat. Ukiaq taanna Quluminimiut tikeraarlutik siulliusarmata utaqqigaluarlugit tikeraanngitsoorsimapput, kiisa sikuarsimavoq Quluminimiullu takkutinngitsoorlutik. Ukioreersoq Pikiulinnguarmiut piniartortaat Angerla, Aneeraq Quttorarlu piniariaannaqaat-aasiit. Quttoraq kisimi angisoorniarumalluni ilani oqarferiarlugit allamut sangusimavoq. Aqaguanilu Quttoraq suli tikinngitsoq ujaasigaluaramik nassaarinngitsoorpaat,  ajunaarsimassangatiinnarpaallu naak qajartullaqqissorsuugaluartoq, Pikiulinnguarmiut Quttoqqallu ilaqutai Quttoqqap ajunaarnera aliasuutigeqaat. Kingorna Qulumimiut piniartortai Saqu Inukkarlu Pikiulinnguamut tikeriataarput, sunaaffa Pikiulersuup kangilernani paatinik nassaarsimariaramik Quttoqqap pigeqinammagit takutikkiartoraat. Pikiulinnguarmiullu paatit ilisarigujat tassavissuit Quttoqqap paatai. Saqup Quttoqqap ilaqutai aliasuttut takugaluarlugit kiaguttorsuanngorami sivitsunngitoq Inukkarlu tuaviukusukaaginnaq aallarput. Pikiulinnguarmiut Quttoraq maqaasigaluarlugu pissaqarluarlutik ukiipput.             Aneeqqakkut Angerlalu Pikiulinnguarmiut kisiisa piniartigilerpaat, isumaqatigiissimappullu avissaarlutik piniartassanatik, avannarlitik taamak pallinniaruminaatsigisut nuannariunnaaramikkit, piniartarfiat nigorlugu piniariartalerput. Aneeraq taamak ingerlaruttorlutik qungatsimigut ajualersimagami angalasinnaajunnaarallarsimavoq, Angerlalu kisimi isumalluutaalerpoq. Aneeqqap uninnganerani Angerla kisimi aallartalerpoq, ullut ilaanni Angerla piniariarluni tikinngitsoorpoq, aqaguanut allaat nunaqqataasa nasikkaluarpaat, takuniaasussaralualu Aneeraq ajuangaarami iluamik nikippiarsinnaanani. Angerlap ernerata Qooqap nunaqqataasullumi Angerlap tikinngitsoornera aliasuutiginngitsuunngilaat. Ukiup ataatsip ingerlanerinnaani Pikiulinnguarmiut piniartortatik marluk annaagamikkit ernumaqaat. Ullullu ilaanni nipimik tusaasaqalerlutik takulerpaat Quluminimiut Tuttullip Niaqornaata silarliup tungaanut ingerlaartut, taakkualu nuannattorsuit Pikiulinnguarmiut nikallungaqaat. Aneerarlu ajuarpallaarunnaarsimagami aallarumatsaqaaq, aallaramilu Quluminiup tungaanut ingerlalluni. Uterpoq nikallungaqaluni pisaqarsimanani, sunaaffa Qulumini inoqanngeriarmat alakkarsimagaa nassaaralugillu Angerlap qajaata pisatai. Nunaqqatigiillu Quluminimiut pasitsaappaat piniartortatik toqussimagaat, Aneeqqallu ningiortamik Alliap isumaqatigippani Kangerluarsummut imaluunniit Imermiunut ukiiartorumalluni qinnuigaa, tamaani nunaqaannarunik iluartinneqarunnannginnamik. Nunaqatigiillu isumaqataalluariarmata Kangerluarsummut taamak nuuginnaqaat, tikikkamillu piliassaminnik ammasseripput unnuamut allaat, Aneerarlu aataarsuarnik pisaqamalluni. Taamaalillutik Kangerluarsummi nunataarnikut ukiussamut pilillutik aallartiinnaqaaq. Pikiulinnguaniikallaramillu aliasuutitik puigortutut ippaat, nuannarnermillu ullut taarserneqarallarput. Aasarissiinnartoq Kangerluarsummiut illuliorput, ukiussamullu piliniarluarlutik aallartereerput. Ilaatigut tuttunik, eqalunnik, arnartaalu qisussanik annertuunik katersipput orsukilliulissagaluarunik atugassaminnik, allaat ulannerussat sorlaannik quperlussarpassuarnik katersisoqarpoq, ukiussamullu piliniarluaqaat. Ullut ilaanni Aneeqqap ilaminut eqqaavaa nammineq isumaqarluinnarluni Quttoqqakkut Angerlalu ajunaarsimanngitsut kisiannili Quluminimiunit toqunneqarsimassasut, qajaatami pisatai Qulumini illup silataani nassaarisimagamigit.                Apinissaalu sioqqullugu Kangerluarsummiut paarnartarluarsimapput, Alliattaaq arnartatik iluaqutsiullugit naasorpassuarnik katersisimapput. Qangatullu piliarpassuaqanngikkaluarlutik ukiussamut ernumarpiarunnaarput. Qooqakkut Mikisulullu ataatarunnikut tupinnaannartumik sukalasimaqaat siuariartupallallutillu, ilami inuusuttatik isumalluarnarsiartorsimammata ernumaneq ukiussamut annikilliallaqqippoq. Ullat ilaanni Alliaq silamut anillassimariarluni iserluni Aneeraq kalerreqaa qilalukkat anersaartorneri tusaasimallugit. Aneeqqallu sukorsertani sisamat suli nukimikkut inuutilaarmata nammineq naalissisarnissamininik paasitippai, oqaaqqissaariarlugillu avalaannaqaat. Ullorlu taanna Aneeraq sukorsertani ikiorsiullugit arfinilinnik nuannaarutigeqisaminnik qilalugarput, Pikiulinnguarmiuusimasullu qiissatigisaminnik mattattorallaripput.           Ukiut aappassaa Kangerluarsummi ukiipput, ukiullu pingajussaanni Aneeqqap sukorsertami qilalugarniaqataanissaannut piukkunnarsimmata pisatsiorallarpai.                Ukiut pingajussaani Aneeraq, sukorsertaallu Aneeqqap erneri Inequnaaluk Akullerlu, Qooqa Mikisulullu, Mikisuluup nukaa Saamik, Aneeqqallu nukarlequtaa Seeqqoq ilagalugit qilalugarniaramik tallimaraarput, sukorsertaat sisamat tamarmik immikkut pernarlutik. Qooqakkullu sukasarlutik aatsaat iluamik nukinissarlutik aallartipput. Ukioq illuanut saassimatsialersoq Aneeraq sukorsertatillu piniariarlutik aallartut, kingorna arnartaat Seeqqoq Saamillu angerlarsimaannartut qimussersiuleqaat, takkutileriallartut Saqu, Inukkaq Kaatualu. Saqup kamattorsuulluni angutitai apeqqutigai Alliallu piniariarnerarpai. Kangerluarsummiullu tikeraatik inussiarnisaarfigaat tuttunillu panertunik nerlerlugit, Saqup tuttup panertui takullugillu kamattorsuanngorpoq, oqalullunilu Kangerluarsummiut namminneq tuttunniarfigisartagartik aserorsimagaat piisatsilerlugu. Saqup Kangerluarsummiut piniartortai aqaguanut allaat tikinnissaannut utaqqigaluarpai, aqaguanilu suli tikinngitsut quii misissorlugit piliaqarluartut paasillugillu kamalluni Quttoqqakkut Angerlalu nassuerluni toqussimanerarpai, kingornalu piliaanik naammatsiivillutik tiguseriarlutik aallarput. Kangerluarsummilu piniartut tikimmata ersiortitaanikut ilatik oqaluttuuppaat, taamasillutillu uppernarsillugu Saqup piniartortarigaluatik sussuteqanngitsut toqussimagai. Sukorsertaallu aatsaat iluamik nukkissarlutik pissassarlutik aallarteqqikkaangamik.        Qooqakkut Mikisulullu taamanikkut pissutsit malissagunikkit akiniussisussanngorput ataataminnik annaasaqarnertik pissutigalugu. Qooqalli suli timitik ineriartormata Mikisuluk akiniusserusukkaluartoq nangartarallarapaa. Kangerluarsummilu ukiut arlallit najugaqareerlutik piniagassakilliortalerput, taamaallutimmi Qooqakkut Mikisulullu isumataarsimallutik allamut nunasiumallerput piniagassaqarnerusumut, utoqqartatillu isumasioriarlugit Aneeqqap siunnersuutaanut piniagassanut angisuulimmut Attup Uummannaanut ammassereersimalerunik pileritsaannaqaat. Uummannamut ingerlaartillutik aqqutaani tupeqarmat niuffigaat, arnarlu qajartorsinnaalereersumik nukappiaaraatilik nukangasumillu panilik oqaluttuarpoq Saqumik atiliup uini Quluminimut nunaminut tikeraaqqusimagaa, aqaguanilu uiata uternissani naatsersuutigigaluaraa sulili tikissimanngimmat aliasoqaluni. Kangerluarsummiuujunnaartut pasitsaatiinnarpaat Saqup taanna angut toqussimassagaa, taakkualu naapitatik kisimiitissinnaannginnamikkit ilaliuppaat. Qooqallu taanna arnaq nulissiuppaa.            Uummannami nunataartik alutoreqaat, inuusuttorsuillu angutit arfinillit Aneeqqap sungiusagai inerileqaat, Quttoraagaluup ernera Mikisuluk nukittuneqqusaannermi siuartuusalersimavoq, Qooqalu parrunnermi angumassaajunnaarsimalluni, sungiusaasuatalu tanngassimaarutigeqai. Silalu anorersuaraangat qaannat sungiusartarput qajartullaqqissorsuanngorumallutik.   Immikkoortoq 2 , q. 34-60 Ukiut pingasussaat Uummannami ukiiginnaqaat, Aneeraq piniarunnaarsimavoq pisatsiorujuuginnalersimalluni, Qooqakkut sukorsertatik ilanngullugit piniartut arfineq-marlunngorsimapput, Uummannarmiullu ajorsaateqannguaratik inuupput. Mikisisuluk inerinnerminni Saqu puigunngilaa Qooqamullu akiniaajartornissani eqqaakulasarlugu, Qooqalli Saqup akiniaanerata assinganik akiniaaniarnani aalajangeqqavoq, isumaqarami taamatut akiniaaneq ingerlaannassappat ilaqutariippassuit qaqugumut eqqissiveqaratik inuujumaartut. Tamannalu qanoq nungutissallugu Qooqap eqqarsaatersuutigisaqaa, soorunami Mikisuluup piumasaa Saqumut akiniaanissaq pissaqqaarpaat kisianniliuna Qooqap namminneq nukitik sukalassusertillu atorlugit akinarusukkaa, makkua sakkut pinnagit terlinganeerinnittarnerlu. Aasaq taanna kiisami inusseqaat, umiat marlunnik piniartortallit naapippaat, kujataatungaanunngooq nutaarniartut. Taakkualu naapitatik oqaluttuarput aqqutaanni Qulumini unnuisimallutik, piniartortaanngooq Saqumik atilik Kangerluarsummiut tammaalersimallugit unnersimalluni, immaqagooq qimaasimasut. Kangerluarsummiukullu naapitaasa iluamik paasisimanngilaat sooq Saqup Kangerluarsummiukut tammaalersimagai. Mikisuluullu paasigamiuk suli Saqukkut Qulumini nunallit, akiniaanissaminik pileeritsaqqippoq-aasiit, Qooqalu isumaqarnerarpoq Saqu kisiat akiniassagitsik ilagisartagai pinnagit, taakkuami naalagarsiortittarsimassammagit ikioqqulluni. 
Uumannarmiut Saattup nalaanut qasigiarniariarput, piniartullu ileqqumissut pisaqarluaqaat, pisatik Saattunut tikiukkamikkit pillapput pisarnermisut nuannateqalutik. Sukorsertaallu Amajut Seeqqorlu qasigiarniarumallutik aallarnialermata pisinnaanngoreermata ilaasa nangartanngilaat, sukorsillu nuannaaqalutik aallaannaqaat. Pilallutik naammassisullu qaannat marluk tasamuuna nuipput sukorsertatik qiarsuataarlutilliukua. Tikikkamik qiiatigalutik oqaluttuarput qasigiartatik marluk Saqup tigusimagai qunusiaralugillu, Saqullu sukorsit ilaai sumi nunataarsimanersut apersorsimavai akimmannilu ingerlasimalluni. Oqaluttuareersimatsiartullu Qooqa, Mikusuluk Inequnaalullu sukkaannaq aallaaqaat sukorsertamik taasaata tungaanut, Saqu malikkasuarniarlugu. Qooqalu kiisami akiniaanialernermik oqallaataa aallarsaannaqaaq ilami malikkaanni. Sukorsertaasa inersimasortatik aallarsimatsiaannartut malluserpaat.            Saqu Nunarsuup tungaanut qajartulluni qimaasuatsianngorpoq malugilerlugu malinneqalersimalluni. Qooqakkullu qajartullammassuugamik sukalallutillu Saqu angulertoqaat, Saqu qimaagaluarami qasuallaalerluni uniinnaqaaq. Qooqakkullu inuit arfineq-marluullutik Saqu nunamut pissuppaat, Qooqallu Saqu apersorpaa ilumut Mikisulullu ataatatik toqunnerai, nassuerlunilu sinngalluni toqussimanerarmagit tassanngaanniit akiniaaneq aallarteqaaq. Qooqallu ilani naalakkerpai Saqu toqoqqunagu, taamaalillutik toqutsinermik akiniaaneq unitsinniarsaralugu naammassinnikkusukkami, Saqullu pisatai toqutsissutigisimasaalu unaaq sequtseqqaarallarpaat. Saqup ilisimajunnaarnissaata tungaanut miloriuttaarlugu anniartippaat, ilisimajunnaarmallu Quluminut nunaqqataanut Saqu aaqqullugu kalerriiartorput ilaasa Saqu paarigallaraat. Qooqakkullu Quluminukarlutik Inukkaq qajartortoq naapikkamikku oqaluttuuppaat qanoq iliorsimanerlutik, Inukkallu taamaaliornerat ajoriffissaqartissimanngilaa namminnermi piumanngeruttorlutik Saqu maliinnartarsimagamikku qunugalu. Quluminimiullu Saqu aasimavaat, kingornalu Saqu qajartoqqissimanngilaq qajartorsinnaajunnarlugumi ajoqusingaatsiarsimammassuk, erneqarsimanngilaq ernersiaqaannarsimallunili. Kinguningaatsialu Saqu toqummat ileriarlugu Quluminimiut Saqup toqutsisarneranut akerliusut allamut nunalisimapput. Umiat inui ikinngutigillualikkatik neriorsuutertik eqquutsillugu utimut Uummannamut aqqusaarput. Qooqakkullu qanoq iliorsimanertik oqaluttuaraat, sinerissamilu ilaqutariinni angalasunilumi toqutsisarneq akiniussisarnerlu unitsinniarlugit anguniagaqarnerminnik aqqusaartut oqaluttuuppaattaaq. Tikeraavisalu Uummannarmiut siunertaat aamma namminneq pigiliukkumavaat. Taamaalilluni Qooqap taakkua Maniitsormiuusimasut ikinngusiutatik ikinngutigiilernertik naqissuserniarlugu panissani Angusalluup Maniitsormiut erneranut Aaqqiiumut pissamaatigitilerpaa, Qooqallu avataasaq kusanarluinnartumik Aneeqqamit sanaaq Aaqqiiumut usorsisimasumut tunniuppaa.               Ukioq kaajallaqqimmat Uummannarmiut ikingutitaatik Maniitsormiut piniariarlutik kujavartertussat ilimagilersimavaat, inuusuttaatalu erinigeqaat. Ullullu ilaanni teqilluk nunaqarfiata kangerluanut pulasoq naammattooramikku piniarnialeqaat. Pigamik pigamik Amajut teqillumik pernaqaaq, teqillulerinermillu kalillugu nunaqarfimmi tungaanut aallarukkaallu pileriallaraat umiat nuereersimallutik taavaana aqqusaarlutik tikilersut. Maniitsormiullu tikimmata nerrillutillu aliikkusersuupput, Aaqqiiup Qooqap panissaa nuliarilerpaa, aammalu Aneeqqap ernerata nukarliup Seeqqup niviarsiaq Maniitsormioq pissiarilerpaa, taamaalillutillu nuannakkallaripput-aasiit. Qooqap Aaqqioq paatinik qisummik aappalaartumik Aneeqqap sanaavanik kusanarluinnartunik tunivaa, Aaqqiiorlu nuannaarluinnarluni oqalugiarneq ajoraluarluni oqalugiarpoq, sakiatsiami Qooqap anguniagaa namminnertaaq Maniitsormiuullutik anguniarumallugu, sumunngaraangamilluunniit siammarterumallugu. Ullaannguutilermatillu innariartukaapput. Uummannarmiut tikeraartutillu alianaatsorsioreeramik ataatsikkut Nassuttuumut tuttunniariarlutik aallaannaqaat. Taseralimmilu tupertorlutik aallarsimaarlutik, tupertoreeriaramillu  piniartortaat qaannamik aallarput nataarnarniarlutik. Qooqalu angisoorsuarmik nataarnarpoq angingaarmat nalisineqanngitsumik, nataarnanik killukkut igareeramik sinneri panertinniarlugit isumagaat.        Aasat arlaanni Taseralimmi nataarnereeramik Nassuttuumut tuttunniariarput. Tuttuniareerlutillu Taseralimmut tikeqqikkamik panertulipput, panersiisaa timersuutinik arlalinnik Isortormiut Aqqitsormiullu angutitai iligiillutik aammalu Uummannarmiut Maniitsormiullu iligiillutik unamiisaqattaartuatsianngorput. Qooqalu siulliup tulliugami akeqqatik nukittoorsuugami ajorsarteqattarpai, isiginnaartut nuannateqaat pissangallutillu. Sunaaffa Saqup ernersiarsua unammisuni tullinnguusimasoq, Qooqalu unammileramik annersinnertaqanngimik unammineq ingerlasussaq Saqup ernersiarsuata Qooqa tillummagu isiginnaartut tamakkerlutik aavaallateqaat. Qooqallu akeqqatik tamaasa paallugit ajorsatereeramigit, piliniaqatitik saallugit oqaluutilerpai neriulluni namminneq anguniagartik eqqissineq, akiniaanerunngitsoq aamma taakkua isumagalugu pigiliutissagaat, piliniaqataasullu isumaqataanerarlutik oqalupputtaaq.  Taseralimmi aasat tamaasa inoqutigiikkaat piliniaqatigiittalerput imminnut aliikkusersuutiutigisarlutik. Immikkoortoq 3, q. 61-87 Ukiarsalermat sila anorlikujunniaannalersoq Mikisuluk nukaalu Saamik, Qooqa Inequnaalullu aaffanniarnialeqaat, pikeriarlutik aallaannaqaat. Aallareersimareerlutik tamarmik aavernik marloraaramik katillugit arfineq-pingasoraarlutik pisatik naammagiinnalerpaat. Unnuiffissarsioramillu aqagumut aamma piniariassagamik qilanaaqalutik innaapput, aqaguanilu Qooqa itileriallarpoq anorersualersimasoq, unnuiffitsillu unnuiffigeqqissagunikku iluamik oqquiffissaqannginnamik pisamik annersaat qimatuleriarlugit nassataqalaaginnarlutik imaq mallersorsuugaa angerlamut aallaannaqaat. Anorlersorsuanngoreermat avalatsigatik Qooqakkut isumaqatigiissimapput Mikisuluup nukki Saamik, Qooqallu Inequnaaluk nakkutigissagaat. Ingerlaartillutik anori sakkortusigaluttuinnarpoq taarsiartuinnalerlunilu, Qooqap Inequnaaluk alartaaserpaa. Ingerlaartillutillu malinnut qaarussaallattaalerput taamaalillutik Mikisulukkullu Saamillu Qooqakkut Inequnaalullu tammaalerpaat, angerlallu tungaanut ingerlaniaannarput qineraluarunikkit taarsisoortissammatik. Ilungersunartorsiorsinnaasarlutik sila taamaaginnarmat arlaanni oqquiffissarsioruttortut sila ersitallammat Inequnaaluup Uummannap qaqqaai ilisareratarpai, isumaqatigeeriarlutillu nunaminnut ingerlaniaannaleqaat ilami isumaalugissammatik.            Qooqap Inequnaaluk pikkorinaarpaa naak anorersuartorsuugaluaq qajartullaqqissisimaqimmat anorersuaraluartorluunniit ernumagisassaajunnaarsimammat. Ingerlaangaatsiareerlutik suli anorlingaatsiartorsuaq Uummannamut apuuteqaat, sunaaffa Aneeraq nasissimasoq. Qooqa tikinnertik iluaallageqalugu Aneeraq aperivaa Mikisulukkut tikissimannginnersut, tikinneranngeriarlugit qanoq-una Aneeraq oqaqqilersoq, inuusuttatik Inequnaaluup nukai Akulleq Seeqqorlu Qooqallu ernissaa Amajut tikinngitsoorsimasut. Qooqakkut tikinnerminnik nuannaarutiginnikkaluit nuannaannginnerujussuup poorpaalusooq. Inequnaalullu tikissimatsiaannaq inuusuttaminnik qinerlerumagaluaq angutaata Aneeqqap inerterpaa taamak anorersuartigimmat taarsilereerlunilu majuaannaqqullugu. Qooqakkut nuannaanngeqalutik illorujussuarmut isermata Alliap ningiortaasup naasunik kissartuliuuppai, Qooqakkut Inequnaaluullu ilaallaatigeqisaannik. Nipaallutik naalaruluttut Mikisuluk Saamillu iseqaat, Mikisulullu isertiutigaluni Qooqakkut qajai takusimallugit qitaasaqqaarnerarluni unnersiortoq Qooqap kalerrippai inuusuttatik pingasut tikinngitsoorsimaneranik. Mikisulukkut nuannaarniassallutik ippammi tuilitik atorlugit nukillaaginnarput. Alliap tikittortatik kingulliit naasunik kissaassuppai, Mikisulullu aliatsassimagaluarluni Alliap nakorsaasiussaa malunniummap iluarusuummeqaaq ningiortannguartillu qujagilerlugu. Innakarlutik nipaaruttulersut Alliaq nipaattartoq oqalulerpoq anaanagigaluami oqaluuttarsimammani mulusoqaraangat neriunneq salliutittassagini isumaalunnerminngaanniit, taamaammat tikinngitsoortoqaraangat neriunneq pigeqqaartarpaa isumaalunnani, sulimi paasisannginnamikku ajunaartoqarsimanersoq.                 Aqaguani ullaaralaakkut Qooqakkut utoqqartatik makereersimasut makikkamik qinerleriartorniassallutik pikilerput, Mikisuluk tupagulluni iterami nukki itersarpaa. Taamaalillutillu Saattut tungaat malunnartorsiorfiginiarlugu siunniuppaat, sisamaallutillu aallaannaq. Saattut tungaanut ingerlatillutik Inequnaaluk pujuallammik takusalerpoq, isini upperinagit ilani kalerrinngilai, aarimmi pingajussaa pujuallamik ungasiami takugami ilani kalerrippai. Pujuallattarnerup tungaanut ingerlaleramik Qooqa aallarsarmat ilaasa malikkaluarpaat angusassaajunnaareersimavorli, ungasiartumut siuukkami ussersormat paasivaat sukorsertatik tamarmik ajunngitsut. Saattullu assuani nuannaarneq annertooq misigineqarallarujoq, Uummannarmiut piniartui tamarmik anorersuarujussuarsimagaluarlutik tamarmik annakkamik, asulumi Amajut ataatsimik aaffassimagami piniartuni nuannaarneq anneruleqqiinnaqaaq. Amajup aaffataa aariallaataa angerlamut piniartut arfineq-marluk aallaannaqaat, apuummata Uummannarmiut nuannakkallaripput Amajut aaffassimammat. Nerereeramillu sukorsinit angajulliunerusoq Akulleq Aneeqqap ernera oqalualaarluni aallartiinnaqaaq, ataatami inerteraluaatsik namminneq pilerisimanermik Saattut kangilernganut aallarsimallutik, Amajullu aaffarmik naaleeqqaartuusimasoq ilaasa ikiorsimallugu. Piniagartik pinermik anorersuap takkutipallannera malugivallaarsimanngilaat, anorersualiutitereerlutillu Saattuni oqquartamut anngussimapput aaffatartillu isumageriarlugu qasunermik isumaqatigiissimariarlutik marluk sinissasut ataaseq pigaartuliullugu, sininniarsimagaluaramik iluamik sinissimanngillat anorersuaq sualussimangaarmat. 
Pissarissaarlutik ukioq anigoramikku, Taseralimmi nassuttuumilu piliniareerlutik Maniitsormiut ilaqutaqarfigilikkatik nunaminnut Uummannamut aqqusaartippaat. Taamaalinerani Seeqqoq Maniitsormiormiumik nulialik ernertaarsimavoq, Qooqalu nulianilu pingasunik niviarsiaraannarnik meeraqalersimapput. Maniitsormiut Uunnammarmiullu qaannat tamakkerlutik Uummannap eqqaani tikaagullinniarput, ikioqatigiillutillu tikaajullissuaq pisarigujaat. Uummannarmiut Maniitsormiullu nuannateqaaq nungukkallagassaanngitsumik neqitugassaqaleramiik. Qooqakkut siornatigut tikaagullissuit angivallaatut pisassaanngitsutut isigisatik aasiilli paasivaat pisarisinnaallugit, taamaammat ukiinerminni tuukkiorput qajannaatsumik unaartalimmik, tikaagullinnut atugassaminnik.              Aasaqqiinnaqaaq ileqqumissullu Taseralimmi Maniitsormiut allallu piniaqatigiillutik aallaarsimaaqatigiipput. Nassuttuumullu piniartortai tuttunniariarmata Qooqap tuttut pannerit arpalluni angumallugit pisarigujai, panissaatalu uiata Aaqqiiup arpallutik tuttut malikkamikkit Qooqa ingerlaqatigingaatsiaqqaarsimagaluarpaa, kisiannili suli pannerit angumanagit kinguariartulermat Qooqa arpanniinnarsimavoq tuttukusunnermik. Aaqqiullu tamatuma kingorna oqaluttuarisarsimavaa aatsaat taamak oqilatigisumik takunini.         Taseralimmiit angerlamut Uummanniarput, tikereerlutillu tuluit arfanniat umiarsuaat tikeqaaq, umiarsuullu inuttaai ilisarisimalereeramikkit niuffatissaminnik tigoqqaariarlutik ikaaginnaqaat, arnartatik ilagineq ajorpaat, umiarsuup inuttaasa arnat aallarunniaannartarsimagaat tusartarsimagamikku. Niuffatereeramik umiarsuami tuluit appiinnaqaat taamaalillutillu timaani nuannisaqalutik qittallutik, Qooqakkut umiarsuullu naalagaa tuluk ikinngutigiilersimapput, umiarsuup naalagaa inussiarnersorsuusimammat Qooqap arfip tuugavinik illugiinik tunivaa, umiarsuullu naalagaa qujanermik aamma nammineq Qooqa kaffinik, tiinik, tuluit iffiaanik, kakkissaatit pinnersunik, meqqutit sapannganillu tunivaa. Unnussuaq nuannisarluareersullu umiarsuup inuttai ikaalersullu ataatsip inuttap Akulleq tilloriataarpaa taamaalillunilu Mikisuluup aamma taanna inuttaq tillupaa Qooqallu uppileruttortoq tigullaataa umiatsiamut miloriullugu.                  Aasap ingerlanerani Uummannarmiut piniartortai tikaagulleqaanaasit, Qooqakkullu uerilluinnarput. Uummannarmiut peqqissaartutut tusaamasaalersimapput, tassagooq piniarnermut atortui aseqqoqanngillat, qupineqarsimappatalu kusanartumik ilaartorneqartarsimallutik, inuilu nappaatikujoqartarsimanngillat peqqissarnerup kingunerisaanik. Arnartaasa utoqqartartik Alliaq peqqissaarluinnarnerasigut malilersimavaat, utoqqartaallu Aneeraq sanalugassanut ittortaasimavoq.     Immikkoortoq 4, q. 88-117 Ukiariartoraa Qooqa panissaminik uianillu Aaqqiumik nukappiaqqanik marlunnik ernutaqalersimavoq , ukiarluannginnerani tikeraarnissaanut Maniitsumut Qooqa piukkooqaaq tassami ukiorsuaq tamaat takujunnannginnamigit, Qooqa piukkooqimmat Mikisuluk pileritsaannaqaaq, ullullu ilaanni avannamut Qooqap ernutai tikeqaarniarlugit aallaqaat. Nuannisaqaluni Qooqap erngutannguani Mikisuluk ilagalugu tikeraarpai. Maniitsumiinnerminni Qooqa qilalugarmioq, erngutannguanigooq eqqaariallaataa pisarigamiuk siullerpaamik tikeraarnerini. Qooqap Maniitsumi tikeraartillutik inui eqqissinermik anguniagarnerminik oqaluttuuppai, neriullunilu aamma taakua eqqissinermik anguniagaqarumaartut. Unnullu taanna ikinngutigiilernertik naqissuserlugu Mikisuluup Angusallummut tuukkaq alertalik kusanaqisoq tunniuppaa, taamaalillutillu Qooqakkut eqqissinermik anguniagaat aamma Maniitsormiut ingerlateqqikkumallugu neriorsuutigaat. Nuanneraluartitsigaluarlutik sila anorlersukasiugaluartoq Qooqakkut kujammut aallannaqaat ullaarorlutik. Sila anorlersukasinngoreersoq kaassalisaarlutik kujammut ingerlangaatsiarput, sivitsortoq suli ingerlaarlutik taarsiartulerpoq. Taamaalluni Qooqap Mikisuluk tammaalerpaa, suaartaraluaramiullu anorlingaarmat tusaaneqarnissani naatsersuutiginngilaa, ingerlaarluni nilliasaraluarami tusaaneqarneq ajorpoq, Qooqa misigaaq timini nukillaalersuusisoq Mikisuluup tammaalerneratali kingorna, aannaanissaa annilaanngatigeqaa. Suaartartaraluarami akineqarneq ajorpoq isinilu tagiartaraluakkani malugai qiujartulersut, silalu taarsilluinnarluni, nunap oqquanut periarami naatsersorpaa sumiissimassanerminik, tassaasimassangatillugu Uummannap saattuaniissalluni, nunani naatsersoriaramiuk ingerlaartilluni ikumatitaliaq takulerpaa tassaatillugulu nunani Uummannaq. Nukillaaqalunilu apuuppoq, nunaqqataasa takulersimallugu sissamut aterput, Qooqalu Mikisuluup qajaanik takusaqannginnami ikinngummilu tammaalernarata Qooqap tarninga nukillaartippaa ilisimajunnaarlunilu.                Sivisulaamik Qooqa ilisimanngilaq Mikisulullu nillialluni qinertuarlugu, silattulerami Mikisuluup kiinaa takulerpaa annakkuummernermillu eqerujussuarlugu. Tikereerlutik Qooqa ullut arlallut aallanngilaq tarnimigut iluaalliuuteqarami. Tikeraarfimminniit kujammukarlutik Mikisuluk timerparterniartoq paatsoortissimagamiuk taamaalillunilu immamit qaarussaanermik kingorna tammaaleramiuk, ajunaaqqajarnermut imminut pisuutittuarpoq. Mikisuluk aammattaaq ullut arlallit aallanngilaq, tarnimigut akornuteqanngikkaluarpoq kisianniliuna taamani Qooqap eqimmani qungatsini annersissimagaa taamaalillunilu anniaatigalugu, Qooqamullu anniarnini pillugu oqanngilaq ilerasutsiinnaleqinagamiuk. Ukiaq taanna puisaalatsimmat qangatut pissarissaarpallaanngillat. Unnuit ilaanni Inequnaaluk aasarnissaanut arfariaraluarnissamik isumaliuuteqarsimalluni oqaluttuarivaa, Qooqallu qangali tamanna oqassananilu eqqarsaatigisarsimavaa. Inequnaaluk nangeqqippoq, angutit piniartut maanna arfineq-marlunngorsimagamik ikilerluarunikku pisarisinnaallugu ilimagigamiuk misilikkusullugu. Pisaqarniaalunnissaminnillu isumaqatigeeriaramik kapusiorlutik aallartiinnaqaat, piniareeraangamik unnukkut kapuusiorneq kisiat sammilersimavaat taamaalillutullu kapuutit angivallaanngitsut oqaimaatsulli assigiinngitsut sanallugit naammassiinnaqaat.                   Aasaammatik piniagassat takkummataasiit piniartut arfineq-marluusut tamalaanik piniarluaqaat-aasiit, piniartullu isumaqatigiissimapput piniakkaminnik naammagiliisassanatik ullummi takkukkumaartut nalunaqimmata. Arnataattaaq nunami naasunik allanillu aasaq taanna pililluaqaat, suut tamaasa naasut katersortarpaat. Ullut ilaanni ningiortaasup Qooqap aanaava Alliaq akuukkanik seernallersimavoq, Mikisulukkut naalungiaat uerilluni qinusorlu aqarlugu aallartiinnaqaa inequginermik. Mikisuluullu Alliaq aqartoq mamarsartitsiuartorlu nuannarinermik aqagumut aallaruni pisaqassaguni tamaasa Alliamut qujassutissatut tunniukkumallerpai, ilaasa tamanna isumaqatigeqaat, piniartoqataasalu aamma aqagumut pisaqassagunik Alliamuttaaq tamaasa tunnuiunniarpaat, piniareerlutimmi tikikkaangamik qassiinik Alliap kissartuliaanik inuummarissititaasarput nukittorlutillu.  Aqaguani ullaaralaaq Uummannarmiut piniartortai arfineq-marluusut pikeriarlutik piniariarlutik aallaannaqaat, aallaqqanerminnilu katillugit 21-raarput, qilalukkanik qernertanik tallimaarlutik ataaserlu illuttut tuugaaqarsimavoq, ussunnillu sisamaraarsimallutik. Angerlamut tikikkamik piniatortaat nuannaqaat Alliamut neriorsuutertik eqquussinnaagamikku, nunaqqataasullumi nuaannaaqataapputtaaq. Alliap pisat tamarsuisa kisimi pilassanngimmagit ilaasa ikiorumavaat. Alliap nammineq ikittuinnaat pissallugit naammagigaluarmagit, piniartortaasa naammatsivillugu tigusequaat quissaanik allamik sanaatipallassagamikku, Alliarlu utoqqatsigaluaqaaq. Ulloq taanna ulapeqalutik nuannisaqaat, Alliamummi qujaniarnerminnik Uummannarmiut piniartortai takutitsigallarimmata. Immikkoortoq 5, q. 118-140 Aqaguani Alliap quii marlunngorsimasut pilianik pututannguerullugu immersorpaat, quillu allat immerneqarputtaaq, sulerulooreeramik nerersuaarallaripput nuannisaqalutik. Unnussioreerlutik innartigatik Inequnaalup ulloq ningiuminnut Alliamut tunngatitaq nuannisarfigikutsooreeramikku siunnersuutigivaa, ataatami Aneeqqap Alliallu ulloq taanna nalunaaqutseriaraluassagaat “Alliap ullua”-nik taallugu, ajornanngippat ulloq taanna Alliap ulluatut taallugu ullorsiortalerniassagamik. Ilaasa isumaqatigigallarujaat. Inequnaaluttaaq eqqaavaa Pikiulinnguarmiooreernermik kingorna Kangerluarsummi Uummannamilu nuannersunik misigisaqartaraluarlutik ulloq taanna nuannernerpaat ilaanik misigisaqarluni.               Aqaguani piniartortai Uummannap karranut piniagassarsiorlutik aallarput. Inequnaaluk piniagassamik takusimalluni kiisami naakkiaqaaq, kingorna pileriallaraat aaversuup Inequnaaluk immap iluanut pissullugu paalersimagaa, ilaasa uitsallutik ikiornialerpaat. Qooqap tikikkamigit issimaffiat qaputtuinnanngoreersimavoq, sorlerlu sorliunersoq nalunaallilluni. Kinguninngua iluatsillugu Inequnaaluk annaappaat, ammukkamikku Inequnaaluk toqungasutut ilereersimagaluarpoq, nunamut pissukkamikku sunaaffa ilisimajunnaaginnarsimasoq. Qooqallu ajunaartitsingajattoq pisareqaa. Inequnaaluk unnukkut oqaluttuarpoq aarrup tuugaavi illuttut tigummisimallugit taamaalillunilu aarfip tuugaaminik Inequnaaluk akorngusiinissaralua pinngitsoortissimallugu. Aasap ingerlanerani utaqqisatik umiat sisamat Maniitsumiit tikeraaqaat, Maniitsormiullu Qooqakkut ajunaaqqajarneri Inequnaaluullu arfermut paatikkaluarnerat tusaramikku tupaallaqaat. Tikeraat ittuat Angusalluk ulloq taanna unnussiaartitsigami Uummannarmiut ukkusissanik qulissiutissaannik tunivai, tunisittuisa nuannaarutigeqisaannik namminnermi qanittumi ukkusissaqarpiannginnamik. Uummannarmiut Maniitsormiullu takorniutereermata kujammut Nassuttuup tungaanut aallaannaqaat, Nassuttuumi Taseralimmilu piliniaqatigiipput uumasumillu allanartumik tasersuarmi takullutik. Aasaq taanna Taseralimmukartut amerlanngillat amerliartuaalersimallutilli ukiuni kingullerni. Taseralimmukartartut Uummannarmiut ataqqisarilersimavaat ingammik Qooqa siulersortimittut isigilereersimagamikku.  Taseralimmiittut piniartut aavariaqaat, aavarfissaminnullu pigamik qangattamut unnuiffissarsipput. Innareerlutillu oqalualaattoqaleruttortoq nipipalaamik qoqianngunartumik tutsiuttoqarpoq, arnap niperivaa sivisuumillu nipiliortuarpoq, Mikisulukkut anillallutik malunnartorsioraluaramik timitarsinngitsoorpaat, Mikisulullu kamaammeqaluni suaartartaraluarpoq qunuginnginnamikku nuequllugu, tamaaniinarsuarmiit nipi akeqaaq aasit Qooqa akiniagassaannginnerarlugu. Aavariat nipi qinngaralugu qangattamit anillutik assaaleraluarunik, qinerlileraluarunik, suanngassuigaluarunik iluaqutaanngitsumilli. Taamaalluni Simiutarsuarmiup eqqaavaa Aqqitsumi tikeraartillutik Saqup ernersiarsuata arnaata Amiimip nipaanut assingunerarlugu, Aqqitsormiut tikeraaramigit Qooqakkut apersuutigisimanermik. Qooqa taamaalluni nipi taanna inuttarserusuinnarlugu Aqqitsormiut tikeraarumallerpai.         Aasaq taanna Uummannarmiut siusinnerusukkut angerlarput Taseralimmeeqatitik angerlamut ingerlaqatigalugit tikeraartoreqqaarpaat.  Aqqitsunut Qooqakkut tikeraarnissartik sorsuartut qilanaaraat. Uummannamut tikereersimalerlutik arfanniarnissaminnut piareersaramik kapusiatik atorlugit umiamik arfanniaannaleqaat, Uummannallu karranut periaramik arferit pingasut naammattooramikkit aarimmi ikilerniarlugit aallartiinnaqaat, nukissannguatik tamaasa atorlugit kapisaqattaalerpaat aarillimi naggataagut arfaqaat. Pisartik taamak angitigisoq utoqqatsigigaluarpaat, pisartillu nuannaarutiginermik Uummannamut peqqaarlutik pilanniarlugu aalajangerput, unnuarlu naallugu kalereeramikku apuuppaat. Arfakkamik tamatumagooq kingorna aasat tamaasa Qooqakkut arfattalerujat. Arfattartik Uummannami pilappaat, kingornalu tikeraavi arfiminersuarmik nassarlutik angerlamut ingerlaqqissimapput.             Arfareeramik Qooqakkut Mikisulullu Aqqitsunut aallarnialeqaat arfatartik pikkuttusaarlugu patsisiginiarlugu. Aarimmi Aqqitsunut tikikkamik tikeraakkatik tupaallatseqaat, Saqullu ernersiarsuanut iseramik arfatartik isigitinnerarlugu pajuutigalutik tikeraarnerarput. Saqullu ernersiaata arnaa Amiimik oqalulermat Mikisuluk tupaallalluni qisuariarpoq, tassami nipi aavariaramik tusaasartik ilisarinermik, Mikisulullu pasitsatsitsinaveersaaginnarpoq. Aavariarnerminnik Amiimi misgisaannik apersuikujuttoq nipi tusaasartik eqqaanagu allat oqaluttuarivaat, Qooqalu oqarusulillarluni oqaatigaa namminneq ilisiitsunik upperisaqannginnammik killinneqarsinnaanatik, unnunngitsoq Aqqitsunit aallarput, uppernarsillugulu Amiimiup nipaa aavariaramik tusaasamik assigigaa.  Kingorna tusarsimavaat Amiimi Qooqakkut aallarnerata kingorna perleruttorsuanngorsimasoq, sakkulersortalersimammallu qajannaaraluarlugu peertuaannartarsimagai, perlerukkamilu Qooqakkut nipangiussimanngilai. Alliallu ningiortaata pasitsaatiinnarpaa Amiimik iliseeriaraluarnerminik utertoorfigitissimasoq.  Immikkoortoq 6, q. 141-163 Ukiuni arlaqalersuni arfanniat umiarsuaat tuluit nunaanneersoq “Scotland” Mac Kintock naalagaralugu tikittartoq ilisarisimalereersimavaat, Uummannarmiullu umiarsuup naalagaa “Kimattuut”-mik taasarsimavaat. Qooqa tuluttut paatsuussaarsimavoq oqaluttarlunilu, tuluimmi tikittarnerini ilikkarsimagamigit. Kingumullu umiarsuaq tikeqqeqaaq tikaagulliusaarsimalluni orsua piiaannariarlugu neqitaa mattaalu Uummannarmiunut qujamasuutigeqisaannik tunniuppaat. Kalaallit tuluillu akornanni pisarnertut niueqatigiinneqarpoq. Kimattuullu oqaluarivaa Silassaqanngi kiffarlu toqusimasut, tamassumunnga peqqutaavoq kingullermik umiarsuaq aqqusaarmat Silaqqanngip Akulleq tillummagu Inequnaaluup akillugu Silassaqanngi tillummagu Qooqallu nangillugu umiatsiamut miloriummagu. Silassaqanngip kiffaq tuffigisimagamiuk taamaalillutik tamarmik aqqunarlutik, Silassaqanngi tillutsinnerminik alleruiarsimavoq. Qooqap tamanna tusaraluarlugu ajuusaaqaaq inoqamminut taamatut kingunilimmik perusunngikkaluarnermik, Kimattuulli nassuiaassimavaa Qooqakkut imminnut pisuutissanngitsut Silassaqanngi nammineq siulliummat.       Ukiorluanngitsoq suli Uummannarmiut piniartortaat arfineq-marluk tuugaalinnik qilalugamapput, tuugaallu Kimattuumut piukkuteqaat. Tuluillu niueqatigiikkaangamik pissarsiarisartakkatik iluaqutigeqaat, ilami Uummarmiut suli sutigut tamatigut atortugissaarnerulerput pissarsiatik atorlugit. Pisattatik allalersorsinnaasut tamaasa allalersortarlerlugit. Uummannarmiut nannerisalerput pisaqarluartarlutillu, nannullu amiinik ukiuni arlalinni qarlissaminnik pissarsillutik.                   Ullut ilaanni ukiorpassuarni iluaqutigeqisaat ningiuat Alliaq toqoriasaarpoq, ullaakkut kiisami Alliaq suli makissimanngimmat erngutaata Qooqap alakkarlugu naammattoorsimavaa toqoreersimasoq. Illorujussuarmiullu soorunami tupassimaqaat, ullorlu taanna silagikkaluaqisoq naggammik qaniorlugu aallanngillat. Alliap toqunissaa ungasigunnartoq Qooqap qaqqisimaartarfimmini amermik erisarujoortoq ornissimavaa, qujallunilu ernguttami Qooqap eqqissineq anguniartuummagu, namminertaarlu utoqqarsuanngoraluarluni ajunngitsumik pineqartuarnerminik. Kissaatigivaalu toquguni tassani qaqqisimaartarfimmini ilisaanissani, tassanigooq seqinersuaq nuilersoq isiginaarlugu alianaagisaramiuk. Toqummallu kissaataa malillugu ilivaat. Alliap toqunerata kingorna illorujussuarmiut maqaaseqaat, unnukkut nerereeraangamik oqartoqarpiassaarpoq, Alliarmi uumagallarami oqalualaartuartuugami. Ukiut ingerlanerini Uummannarmiut piniartortai tamarmik nuliaqalersimapput, Taseralimmiittarnerminnik naapitaminnik.   Iginniarfinnguami aallaaleraangamik assigiinngitsunik aallaarsimaaqatitillu unammiuaartarput, Qooqa oqilaniunnermi angumaneqarnikuusimanngilaq, nammaatalerlunili oqilaniunnermi angumaneqarnikuusimanani. Taamaallutik qajaq maqillugu nunakkut itivinnertalimmik unammitillutik Qooqa apuuteqqaartuusimavoq naak aqqutaani qaqullussuaq pileritsaallugu pisareqqaarsimagaluarlugu.          Ukialuit ingerlapput Qooqakkut erngutaat Aaqqiiukkut erneri qajartuumalereersimapput, aatakkutik tikeraarlugit Uummannamukarput, panialu nukarleq uinissimavoq meeraqalerlutillu. Qooqallu qeeqaqaluni tulluusimaarutigeqisaminik ernguttani nukarliit sarlissiuteqqusut sarlissiuttarpai. Taamaalluni ullaaralaakkut Qooqa itereerluni nuliani pilerpaa ernguttamik iterunik nerisassaanik sanaatequllugit, utaqqiisaa nammineq seqineq nuilersoq isiginnaariassagamik. Mikisuluk itereerluni Qooqa tammaalerlugu apeqqutigigamiuk Qooqap nuliata nassuiaappaa seqineq nuilersoq isiginnaariarsimagaa, Qooqali isigisanimik nuannaarnerujussuarmillu pissuteqartumik uummataa unissimavoq toqulluni. Nunaqqatai aliasuummeraluaqaat, Qooqalli kissaataanut pilaffigisartakkamik qulaanut ilineqarpoq. Mikisulullu Qooqa ilereeramikku oqalugiaqqaarpoq, Qooqap anguniagaa  eqqissineq sineriammut siammarsimasoq taamaalillunilu inuuneq eqqissinarnerulerluni inuuffissaalerluni. Eqqissinermillu anguniagalik Mikisuluup ataqqillugu inuulluaqquaa. Ingerlarnga: Atuakkap ingerlangata annerpaartaa tulleriiaagaalluni ingerlavoq, akornanili uternertalinnik imaqartarluni. Assersuutigalugu Qooqakkut meeraneraniit utoqqalinissaat tikillugu tulleriiaagaasutut allaaserineqarpoq kisiannili pisimasunik pereersunik eqqaartuisoqartillugu kingumut utertoqartarpoq. Piffissaq: Atuagaq ukiorpassuit ingerlaneri pivoq, assersuutigalugu imaappoq Qooqakkut meeraneraniit utoqqalillutik toqunissaata tungaanut ingerlavoq. Uanga isumaqarpunga atuagaq 1600-kkut naanerini 1700-kkullu aallartinnerani pisimasuusinnaasoq, pissutigalugu atuakkami suli kalaallit kristumiusut uppertunngorsimanngimmata, tassami atuakkiami tassani suli akiniaalluni toqqutsineq atugaammat. Sumiiffik, avatangiisit: Atuakkiaq avannaani Attup eqqaani  pisimasuutinneqarpoq. Qooqakkut nunaasa avatangiiserisarpaat pinngortitarsuaq piniagassanik ulikkaartoq, ingasammik aasanerani. Malunnarpoq avatangiisiat allanit sunnerneqarpiaavinngitsoq namminnerlu inooriaasertik atorlugu inuusut.  Inuttat:  Atii, utoqqaassusii, isikkui, inuuneri, inoqatiminnut pissusilersorneri: Qooqa: Atuakkami Qooqa pingaarnertut inuttaavoq. Atuakkami meeraneraniit utoqqalilluni toqunissaata tungaanut malinnaavigineqarpoq, inuusuttunngorami timaa inerilluarsimavoq piniartorsuanngorlunilu nukittooq sapiitsoq, qaannamik oqilaniunnerni angumassaanngitsoq. Ataatami Angerlap toqunerata kingorna paasigamiuk terlinganiit toqutaasimasoq, kingorna inoqatiminut ataqqinnittuunissani aalajangiuppaa, tassami eqqissinermik anguniagaqarnermik siuttuugumi. Kisiannili arlaatigut ajortumeerneqarnialissagaluaruni aatsaat imminnut illersornissani eqqaasarpaa. Qooqa inersimalerami Kangerluarsummiit Uummannamut nuulerlutik aqqutaani Ungallinnguani arnaq uillarneq naapitartik nuliartaaraa. Taanna arnaq erneqarpoq Amajummik atilik paneqarluni nukarliunermik. Kingornalu pingasunik niviarsiaraannarnik nuliani meerartaarput, Qooqap nuliata meerai ilanngullugit, katillugit tallimanik meeraqarput,  erngutaqarfigilikkaminnik. 
Mikisuluk: Meeraneraniit utoqqalinissaa tikillugu malinnaavigineqarpoq. Angutaavoq piniartorsuaq nukittooq sapiitsoq, atuakkamilu inuttaasut pingaarnerit ilagivaat. Ataataava Quttoraq aammattaaq terlinganiit Saqup toquppaa, taamaalillunilu Qooqalu sukasaqatigiissimapput, eqqissinermillu Qooqa anguniagalik tapersersorlugu. Mikisuluup nukarivaa Saamik. Inoqatiminut pissuserissuuvoq, kisiannili Saqumut ataatatik pillugit akinaarususseqarluni. 
Inequnaaluk: Meeraneraniit utoqqalinissaa tikillugu malinnaavigineqarpoq. Angutaavoq Mikisulukkut Qooqalu assigalugit piniartorsuaq nukittooq sapiitsorlu. Aneeqqap angajullequtigaa Inequnaaluk, qatanngutigivaalu Akulleq, Seeqqorlu. Inoqatiminut pissuserissuuvoq. 
Aneeraq: Inersimaneraniit utoqqalinissaa tikillugu malinnaaffigineqarpoq. Piniartorsuuvoq ernerminut Inequnaalummut qatanngutaanullu aammalu Qooqamut, Mikisulummut nukappiaqqanut kingorna angutinngortunut piniarnermik ilitsersuisuusoq. Aneeraq Qooqap Mikisuluullu angutai toqutaanikut piniartorsooqatigigaluarpai ilutigalugillu. Inoqutigiinni Uummannarmiuusuni ittortaavoq, angalajunnaaramilu piniartorilikkami piniutissaanik sanajuarpoq ajoquteqaleraangatalu ilaartortarlugit. Inoqamminut ataqqinnittuuvoq. 
Alliaq: Utoqqasaajuneraniit utoqqarsuanngornissaa toqussaalu tikillugu malinnaavigineqarpoq. Uummannarmiut ningiorivaat ataqqisaat. Qooqap aanagivaa. Ikiuukkumatuujuvoq qujaniartuullunilu. Ningiutut illorujussuarmi arnartaasut mersukkamigut, naasunik allanillu piliniarnermi maligassiugarilluarpai. Oqaluasaanik ulikaartuaannartuuvoq, nunaqqatiminit qujagineqaqaaq. 
Angerla: Inersimasuulluni piniariartillutik Saqumit toqutaavoq, piniartorsuugaluarpoq nukittooq sapiitsoq. Qooqap ataatagivaa. 
Quttoraq: Angerlatulli inersimasuulluni Saqumit toqutaavoq, Mikisuluup Saamiullu ataatagivaat. 
Saqu: Inersimasuuneraniit utoqqalinissaata toqunissaatalu tungaanut malinnaavigineqarpoq. Piniartuuvoq Aneeqqakkutulli pinerraitsiginnginnami sinngalluni Quttoqqakkut Angerlalu terlinganiit toquppai. Sinngatuujuvoq qunutuujugami sakkulerluni sinngagisani toquppai. Inuk ajortuuvoq, iluamillu pissutissaqarani ajortisaarisoq. Inuttat akerleriinnerat: Annerpaamik Saqup Uummannarmiunngornikut pinerrarinneri sinngagiinnarlugit akerlerivai. Taamaalillunilu sinngalluni toqutsinermigut Uummannarmiunit iluarineqatunnaarluni akerarineqalerpoq, toqutsininilu pillugit ikkatigisaalluni akiniagaasariaqalerluni, tassa inuttat akerleriilerneratigut. Saqup ernissaata, ernissaatalu arnaata Qooqakkormiut akerlerilerpaat pissutigalugu Qooqakkut Saqu akiniarnikuummassuk. Inuttani allanngoriartornerit: Assersuutigalugu Qooqa, Mikisuluk Inequnaaluk sukorsertaallu inerikkiartornerminni timimikkut nukittussutsimikkullu allanngoriartuaarput. Aammattaarlu Qooqap toqutsilluni akinaasaqattartarneq piffissap sivisuup ingerlanerani eqqissinermut allanngortikkiartuaarpaa atuakkap ingerlanerani, 
Oqaluttuartup inissisimanera: Oqaluttuartup inissisimanera inuttat iluaniittarlunilu qulaaniit isigilersinnaasarpai. Inuttaasut misigisussusai pulaffigisarpai imaluunniit eqqarsaatai. Assersuutigalugu Qooqap iluanut pisinnaasarpoq misigissusaalu oqaluttuaralugit, tassannaannarluunniit inoqutigiit qulaanit oqaluttuarisinnaasarlugit Oqaatsit: Atuakkiami oqaatsit atorneqartut amerlanerpaartai paasinarput, imaappoq ullutsinni suli atugaraagut, atuakkami arlalinnik paasinngisaqartarpunga ullutsinni oqaatsit taakkua atorunnaarsimammata, kisiannili oqaaseqatigiit atuarnerisisut oqaaseq paasinngisara paasisinnaasarpara. Oqaluttarineqartup isumasiornera/Isummersorneq: Isumaqarpunga Qooqap oqariartuutigisaa inuiaqatigiinni ilaatigut kinguaariit arlallit anguneqarlutik toqutsilluni akiniaattuarnermi, pissuserineqarnikuusoq nungutinniarlugu Qooqap sivisuumik anguniagaa angusaalu ajunngilluinnartuusoq. Qooqammi ilaasalu suliniuteqarnermikkut sineriassuatsinni inuit suli akiniaateqattaallutik eqqissiviitsumik inuunissaraluannik naggataatigut inuit eqqissillutik inuunissaannik periarfissippai. Inuunermi ataqqeqatigiinnissaq eqqisseqatigiinnissaq ataqatigiinnissarlu Qooqakkunnit suliniuteqartuusunit anguneqarpoq, inoqaterpassuisa isumaqatigalugu qujassutigeqisaannik. Isumaqarpunga Qooqakkut Mikisuluullu ataatatik toqutaasimanngitsuuppata eqqissinermik anguniagaqarneq immaqa taamaallaat minnerpaamik eqqarsaatigisimassagaluaraat. Saqumit Uummannarmiuulersut sinngagisaallutik ajortumik pineqartut Uummannarmiut itertittutullusooq ippai inuuneq qanoq atugassaanersoq. Uummannarmiuttaaq peqqissaartuunermikkut ataqqinnittuunermikkullu maligassiuipput ataqqineqaqalutillu. Peqqissaartuunermikkullu nappaatinik atugaqannginnerat maligassiusuullunittaaq. Isumaqarpunga atuagaq tiguartinnarlunilu nuanneersuusoq, misiginarportaaq qanoq siuligut kalaallit ataqqinartigisimanersut inuuniallaqqillutillu.  Isumaqarpunga Qooqakkut ileqqutoqaq akiniaaqattaanneq ersinermik toqqissisimannginnermillu pilersitsisoq iluarinagu isumaqataanngiinnerat tamanna mumisitsisuusoq, taamaammallu Qooqakkut annertuumik nersorneqarnerat tupinnanngitsoq. 
Tuperna Møller	Kalaallisut A	Tippu Kristensen 3.A	Allaaserinninneq	HTX	 13.09.10		San. Ilinn. 
Kâgssagssuk  Atuagagdliutini allaatigisat marluk tassalu ”Kâgssagssuk atorunnaarli” aammalu ”Kâgssagssûp kaavittarnera attatiinnartariaqarpoq” pillugit erseqqissaassaanga isumaliutersorlungalu. “Kâgssagssuk atorunnaarli” Atuagagdliutini marlunngorneq maajip tallimaanni 2009-mi, saqqummersinneqarsimasumi qupperneq 14-imi allaaserineqarsimavoq. Allaatigisap pingaarnertut imarivaa Nuummi ilinniarnertuunngorniartut Rena Heilmann 3.O-meersoq aammalu Tina Kûitse 3.Q-meersoq siunnersuummik nassitsisimammata, tassalu ullormi ilinniarnertuunngorluni naammassinninnermi Kâgssagssûp qiperukkap bronzemik kuisap kaavinneqartarnera unitsittariaqartoq, taarsiullugulu taamani namminersornerusut massakkut namminersortut allaffeqarfissuata eqqaani erfalasulerfiit ilinniarnertuunngorluni naammassinninermi kaavinneqartarnissaat siunnersuutigalugu. Isumaqaramik juunip 21-ni 2009 namminersornerup eqqunneqarnerani erfalasulerfiit kaavinneqartalernissaat tulluarnerusoq.  Renakkut Tinallu toqqammavigivaat oqaluttuatoqaq Kâgssagssuk iliarsuk meeraqatiminit uumisaarneqartartoq Pissaap Inuaniinnermi kingorna pissatsinnermini nukini atornerlummagit, aammattaarlu oqaluttuap ilaani arnamik pinngitsaaliisimanera eqqaallugu. “Nukini atornerlussimagai isumaqarpugut”, Tina Kûitse allaatigisami taama oqarpoq, aammattaarlu apeqquteqarluni: “Nukeqarnera pissutigalugu kaavittassavarput, imaluunniit nukiminik atornerluisimanera pissutigalugu kaavittassavarput?”. Taakkuattaaq isumaqarput Kâgssagssuk sinniisorissallugu ullutsinni naleqqutinngitsoq, namminnermi isumaqarput siornatigut pisimasut ajortut tunullugit ingerlarusunnerullutik,  pisut pereermata siumut isigigunik pitsaanerutillugu, imaanngikkaluartorli ajornartorsiutinik qimarratiginnillutik siumuinnaq isigiumallutik. Pissusitoqqat qimallugit nutaamik ullutsinnut naleqquttumik pissuseqartoqartariaqalernera ilinniarnertuunngorniat isummersuutigaat. Ilinniarnertuunngorniarfimmilu 3.g-mi ilinniartut annertuumik isumaqatigiinngissutigilersimavaat Kâgssagssummik atorunnaarsitserusunneq.         “Kâgssagssûp kaavittarnera attatiinnartariaqarpoq” Atuagagdliutini quppernermi tassanittaaq allaatigineqarpoq. Allaatigisap pingaarnertut imarivaa Nuummi ilinniarnertuunngorniarfimmi ukioq kingulleq ilinniartup Marie Kahling 3.Q-meersup, ilinnarnertuunngorluni naammassinninnermi Kâgssagssumik kaaviittarnerup unitsinniarneqarneranut isummersuummik akerliunera. Mariep akerliunerminut tunngavilersuutigivaa ilinniarnertuunngorunik Kâgssagssuk piinnarlugu avissaartuutilinnginnissap  angunissaa. Kâgssagssûp kavittarnera Mariep atuutsiinnarusunneruaa, ullormi ilinniarnertuunngorlutik naammasinniffissaminni tassani nuannisarnissaq aserorneqaqqunagu, tassami naammassigunik allat ilinnianertuunngortut siulii assigalugit Kâgssagssuk kaavittussaassagamikku. Marie isumaqarpoq oqallinneq pisariaqanngikkaluartoq kisiannili akerlianittaaq oqarluni: “Oqallinneq ajunngilluinnarpoq, ilinnianermilli naammassinninnermi ataatsimuunnginnissarput isumaqanngitsutut isumaqarfigaara” .  Aammalu oqaluttuatoqqami pisut ilaat pissutigalugit Kâgssagssummik kaavittarnerup atorneqarunnaarnissaa ingasappallaarnerarpaa, assersuutigivaalu Kâgssagssummik kaavittarunnaassagunik aamma Katuamut iserumajunnaassanerlutik, katuap ilisarnaataa saaffiginnittarfiup qulaani nivinngarsimanera pissutigiinnarlugu.     Allaatigisat marluk taakkua tamaasa isumaqatigisinnaavakka siullermik isumaqarpunga “Kâgssagssuk atortunnaarli”-mi nassitsisut tunngavilersuilluarnerusut, Rena Heilmann Tina Kûitselu isumaqarput namminersulernerup atuutilernerani inuiaqatigiit nutaamik eqqarsartariaqalersugut. Kâgssagssûp oqaluttuatoqqap imarisaasa ajortortai ilinniarnertuunngorniat Rena Tinallu atorunnaarsinneqarnissaanut toqqammavigivaat, isumaqaramik maligassiuinerlunnerusoq Kâgssagssûp akiniaalluni toqoraanera aammalu atornerluinera. Taammaammat ilinniarnertuunngorniat namminersornerup eqqunneqarnerani ilinnianertuunngorluni naammassinninnermi tasissiuteriarluni erfalasulerfiit kaavinneqartarnissaaat piukkunneruaat, erfalasulerfiit Renap Tinallu takorloorsimagunarpaat Kâgssagssuttulli “ajortigisumik” oqaluttuassartaqannginnerat (ajortortai eqqarsaatigissagaanni). Ilinnianertuunngorniat pissusitoqqanik ingerlatitseqqiineq namminersornerup eqqunneqarnissaani tulluanngissorivaat, isumaqarpunga ilinniarnertuunngorniat isumaqartut periuutsimik ullutsini naleqquttumik nutaamik ingerlalerutta aamma nunarput ingerlalluanerulissasoq.        Renap Tinallu isummersuutaat qulaani isumaqatigilluarsinnaavakka, isumaqarama oqaluttuatoqqat pissusitoqqagullu puigunngikkaluarlugit, aamma uagut kinguariinni kingulliit ilaaniittuugusut nutaaliorsinnaasugut ullutsinnut pissutsinik naleqquttunik. Tassami pissutsit iliuutsillu ukiut tamaasalusooq allanngoriartorput ukiumiit ukiumut ineriartorlutik nutaanngortuaannartuusillutik,taamaammat inuiaqatigiit iluanni naleqqussartuannarnissaput pisariaqartoq isumaqarpunga, peqqinnartumik nukissaqarfiusumillu inuiaqatigiit iluanni ineriarortoqassappat.            Aappaatigulli uagut kalaallit pissusitoqqanik ileqqutoqqanillu kingornusinikuusugut ullormiit ullormut pissutsinik tassanngaannaq allanngortitinissarput tarnitsinni peeruminaatsuusoq isumaqarpunga. Assersuutigiinnarlugu ileqqoraarput Lutherikkunnut uppertuusugut juulli ukiut tamaasa upperisatsinnut atatillugu nalliussisaratsigu, juullertarnerlu ilaqutariippassuarni nuannaarnermik, pilluarnermik ataatsimuualaarfiusumillu nalliussineqatarpoq, taamaammat isumaqarpunga ileqqutoqqanik qimakkuminaatsitsisuusugut taamaattussaannartullu pissutsit/ileqqut isigilertarivut peroriartornitsinni ilitsoqqussavut. Isumaqarpungalu uagut kalaallit nutaamik misiliinissamut tamatigut nangaaqqaartartugut ersissuteqartutut illuta, pissutaasannguatsiarpoq misiligassap nutaap kingunerisinnaasai ajortut kisiisa eqqarsaatigineqarnerusarneri ajunngitsoortaanik eqqarsarneq salliunnagu, taamaammat misilitassamik nutaamik misiliisimariarluta qanoq nutaamik misiliilluni iliuaqutaatigisinnaanera takusinnaalertarparput, immitsinnullu aatsaat tassani misilitassanut nutaanut misiliinissamut tatiginerulernerput qaffaamisarluni.                 Ilinniakkamik naammassinninnermi Kâgssagssûp tasissiuteriallaataa kaavinneqartartup oqariartuutigigunarpaa, Kâgssagssuk iliarsunnguaq meeraalluni nunaqqatinimit ikkataajuartoq nikagisaaqisorlu asasiata siunnersuinerani Pissaap Inuanukanermi kingorna pissatsinnermini sapersutut isigisaanikuulluni saperunnaarnerminik takutitsinera. Uagut kalaallit sapersutut immitsinnut isiginata, aammalu danskinit nunasiaataalerattali naqisimaneqarnermik sapersutut inissisimalernikuunerput isigisaajuarnerpullu qiperukkap taassuma eqqarsalersissinnaammatigut aamma uagut sapinngitsugut, angorusutarpullu piumassuseqarutta angusinnaagipput. Ilinniarnertuunngorlutik naammasinnikkaangamik tasissiuteriarluni Kâgssagssummik kaavittarnerup isumaa tassuuna imminermini kusanartuusoraara.                  “Kâgssagssûp kaavittarnera attatiinnartariaqarpoq”-mi isumaqarpunga Marie Kahlingip toqqammavia kimeqannginnerusoq siuliani isummersortunit, Mariemmi ilinnianertuunngorunik Kâgssagssûp kaavinneqartarneranik illersuisut aammalu atorunnaarsitserusullutik illersuisut avissaartuutinnginnissaat pinngitsoortikkusuinnarlugu ilinnianermik naammaassinnittoqartillugu tasissiuteriarluni Kâgssagssummik kaavittarneq atuutsiinnarusunneruaa. Marielu allaatigisami isummersorami oqallinneq pisariaqannginnerariarlugu kingorna ajunngilluinnartutut nalilerpaa, isumaqarpunga avissaartuunnissaamik pissuteqaannartumik akerliuniaannarnera pissutissaqanngitsoq allatigisamimi isummersornera paatsiveqanngitsutut immat. Ilinnianertuunngorunik nuannisarusunnera paasinaraluarluni “ajortoqannginnisaaa” piinnarlugu akerliunera qalliinnarsiorsorinarpoq. Allaatigami Mariep assersuutai Kâgssagssummut sanilliutissallugit tulluanngitsuupput, tassami Aningaaq Maliinalu taavalu qilaatip Katua (Katuaq) Katuap Nuummi Piorsarsimassutsikkut illorsuup ateqaataa assersuutigivai, Aningaaq Maliinalu qatanngutigiit atoqatigiinnermik imalik Kâgssagssummut iliarsummut tulluanngitsorujussuuvoq, aammalu siulitta qilaat nipilersuutigalugu atortarsimasaata katua anaalerutaa allarluinnaalluni Katuamut ateqaataannaammat.     Isumaqarpunga Renakkut Tinallu taamani namminersonerup eqqunneqalernerani nukissanik nutaanik tunineqarsimasullusooq, tassami malunnarami nunatsinni siuarsaaqataarusussuseqarluartut nutaaliorususseqarlutillu. Ukiunimi kingullerni kalaallit ilinniagaqarlutik naammassisartut amerliartorput aammallu qaffasinnerusumut ingerlaqqittalersut, ataatsimut isigalugu kalaallit imminnut tatiginninnerat arriikkaluamik qaffakkiartuaartoq malunnarluni. Taamaammat Renakkut Tinallu tamannattaaq nukissaqarlutik peqataaffigerusuppaat allaat ilinniarnertuunngorunik kaavitassamik Kâgssagssuk qiperukkap immaqa amerlasuunit eqqarsaatigeqarneq ajortup ajortortai eqqarsaatersuutigisimariarlugit atorunnaarsinnissaa siunnersuutigivaat, nutaamik eqqarsarneq pingaartinnerullugu.        Isumaqarpunga inuusuttunit isumassarsiat oqallisissiat assigiinngitsut suli nunatsinni takussaanerusariaqartut, assersuutigalugu Kâgssagssummut tunngatillugu Atuagagdliutini allaatigisat, allaatigisammi isummersornernik oqallinnermillu aallarniutaasarput allaat uisinneqartutut misigititsisinnaallutik. Taamaammat isumaqarpunga oqallittarnikkut isummersortarnikkut angorusutat ajunngitsumik siunertallit anguniarnerqarnerat pitsaanerusumik peqqisaarutamillu naammassineqarnissaat qaninnerusartoq. Nunarpummi aatsaat namminersuleqqammerpoq, nunarpassuarnit allanit naleqqiullugu nunasiaataanikuunerput ilaatigut peqqutigalugu inuiaqatigiit akornanni nammineersinnaassutsikkut kinguarsimaneruvugut, isumaqarpungalu nunanut allanut naleqqussassagutta nutaamik eqqarsarnikkut nunatsinni  nammineersinnaanerunissarput siuarsaaqataaffigisinnaallutigu. 
Mia isaatitsivoq Kalaaleq assammik arsartartoq Mia Egede Rasmussen saameqarpoq ulorianavissumik 
Tamanna takuteqqippaa sapaatip akunnerata naanerani 2. divisionimi  Vejle unammigamikku. 
Tallimanngornermi unnukkut unamminermi Silkeborg-Voel KFUM Vejlemut ajugaavoq. Unammineq naligiiffioqaaq tassanilu Silkeborg-Voel KFUM 28-25-mik ajugaavoq. Taakku kalaalersaraat Mia Egede Rasmussen aamma Kathrine Mikkelsen. 
Pingaartumik Mia Egede Rasmussen iligiinnut pingaaruteqarluarpoq arfineq pingasoriarluni isertitsigami Katrine Mikkelsen ataatsimik isertitsisoq. 
Silkeborg-Voel KFUM arfininngorneq martsip qulingiluaat unammeqqissaaq tamatumuuna Viby IF unammissallugu. 
Taamaammat suli qineqqusaarutinik ersittoqanngilaq Ukiuni kingullerniit aningaasaatikinneruneq pissutaalluni suli qineqqusaarutinik ersittoqanngilaq – nivinngaassorneqangajalerpulli 
Immaqa eqqarsartarsimassaatit sooq illoqarfinni qineqqusaarutinik suli nivingasoqannginnersoq. Qineqqusaarutit nivinngarsorneqangajalerput. Sermitsiaq.AG-p partiit akornanni misissuinerani erserpoq. 
Siumut: 
- Kingusinnerpaamik qinersinissamut ullut pingasuinnanngorpata qineqqusaarutit ikkussoreersimassavagut. Kommunimut qinersisoqalerpalli tapiisoqarnikuunngilaq, tassani partiit namminneq aningaasaataannik qineqqusaarutinut akiliisussaavugut. Isumaqarpugut kikkut tamat oqartussaanerat tassani eqqorneqartoq, tassami kommunimut qineqqusaartussat nalunnginneqarnerit maluginiarneqarnerussammata, aatsaallu qineqqusaartussat maluginiarneqannginnerusussaallutik. Demokratiimut tamanna uggornarpoq. Inatsisartunut qinersinissamulli piareersarluarpugut, Siumumi konsulenti, qineqqusaartorlu Kenneth Rasmussen oqarpoq. 
Partiit: Qineqqusaarutit nivinngarneqalerputAtassummit(cmp,2-1|nivinngarneqalerput Atassummit) aamma qineqqusaarutit nivinngarneqangajalerput. - Qineqqusaatutit tamaasa tigunikuuagut, nivinngaassorneqarnissaanullu piareeqqallutik. Sipaarnerulaartariaqarsimavugulli Kalaallit Nunaanni naqitertitsineq akisummat. Qineqqusaartulli ikiuutaalluarsimapput, Ove Frank Heilmand, Atassutip konsulentia oqarpoq. 
Partiit sinneri sisamat qineqqusaarutit nivinngarnissaannut aamma piareeqqapput. 
Ane Hansen: AGF-ip ingerlanera malinnaaffiginikuuarput Naalakkersuisut Arctic Green Foodimut malinnaanngippallaarsimasutut Atassutip isornartorsiuinera, politikkikkut akisussaasup Ane Hansenip ilumuunnginnerarpaa 
- Soorunami Arctic Green Foodip inissisimanera malinnaaffigaarput, suliffeqarfimmi sullissinermut isumaqatigiissuteqarfigigatsigu. 
Piniarnermut Aalisarnermut Nunalerinermullu politikkikkut akisussaasoq IA-mit Ane Hansen oqarpoq. 
Taama akissuteqarpoq ataasinngornermi Atassummit Ove Thomassenimit sakkortuumik Naalakkersuisunut isornartorsiuereerneratigut. 
Atassut tunuliaqutaralugu politikkeri isumaqarmat Naalakkersuisut Arctic Green Foodip inissisimaneranut malinnaanerusariaqarsimagaluartut. 
Malinnaaffigilluarneqarpoq Suliffeqarfilli februaarip 28-ani akiliisinnaajunnaarluni matusariaqalersoq malinnaarfigilluarneqartoq Ane Hansen nassuiaavoq. 
- Suliffeqarfimmut piumasarinikuuarput ukiumut marloriarlutik nalunaaruteqartassasut. Sullissinissamik isumaqatigiissummi arlaannik pissusissamisut ingerlasoqanngikkaangat suliffeqarfik nalunaarfigisarparput ajornartorsiut iluarseqqullugu. Assinganik suliffeqarfimmut taama isiorpugut, Ane Hansen Sermtsiaq.AG-mut apersorneqarnermini oqarpoq. 
Politikkikkut akisussaaffimminiilluni suliffeqarfiup nunaqarfinni aaqqissussani siuariartortoqanngitsut takuaa. 
- Sullissinissamut isumaqatigiissummi allaqqavoq nunaqarfinni tunitsivinnik ammaassuisoqassasoq, taamaattoqanngimmallu siulersuisut saaffigaagut. 
Pisaqartoqarpianngilaq Jacob Abelsenip qaqilernikuuaa ilaqutariit 200-ut Arctic Green Foodip akiliisinnaajunnaarluni matuneranut eqqugaasut. Kisitsilli taama annertutiginngitsoq Ane Hansenip oqaatigaa. 
- Oqaatiginiarneqarpoq ilaqutariit 200-ut eqqorneqartut, tamannali ilumuunngilaq. Kvartalimi kingullermi takusinnaavarput aalisartut piniartullu 32-t pisaminnik Arctic Green Foodimut tulaassisimasut, suliffeqarfimmilu sulisut 36-ullutik. Tulaassuisumanerni annikitsuinnarmik Arctic Green Foodimut tulaassisoqarsimasoq takusinnaavarput. 
- Uannut pingaarnersaavoq aalisartunut, piniartunut akissarsiortunullu siunissami qaninnerpaami aaqqiisoqassasoq – ajortuliortunik ujarlernermiit suliarerusunneruakka 
!AG02_2008 05-1. 
Blok P-p eqqaani saassussisarnerit. 
Ernumassuteqarnissamut pissutissaqanngitsoq Nuummi politiit isumaqarput. 
Allattoq: Nicolai Stampe Qvistgaard Nutserisoq: Utertoq Nielsen. 
Qaammatit marluinnaat ingerlanerini Blok P-p eqqaani persuttaalluni saassussinerit pingasut nalunaarutigineqarsimapput. Ernumassuteqarnissamulli pissutissaqanngitsoq politiit isumaqarput akerlianilli. Arfininngormat 29. decembari arnaq inuusuttuaqqanit 14-15-inik ukiulinnit arlalinnit tilluarneqarluni isimmittarneqarluni saassunneqarpoq. Saassussisut qimaapput. Arnaq annikitsumik ajoquserneqarpoq qaratsaminillu sajuppillatsitsilluni. Aqaguani tamaani aamma saassussisoqarpoq. Angut 16-inik ukiulik inuusuttuaqqanit marlunnit 15-it missaannik ukiulinnit saassunneqarpoq. Pisuni marluusuni ilisimannissinnaasunik politiit suli ujarlerput. Aammali pingasunngornermi 14. novembari arnaq tamaani saassunneqarpoq Blok P-p eqqaani. Arnaq 39-nik ukiulik Ceresvejimi Blok N-ip aamma Blok P-p akornanni meeqqanik paaqqinnittarfiup Red Barnet-ip eqqaani unnuakkut saassunneqarpoq. Arnaq tunuanit saassunneqarpoq, annertuumillu ajoquserneqarluni. Dronning Ingrid-ip Napparsimmavissuanut unitsinneqarpoq. 
Pisumi tamatumani politiit ilisimannittunik aamma ujarlerput, saassussinermi paasissutissiisinnaasunik. Ilisarineqassaatit Allanut naleqqiullugu Blok P-p eqqaani saassunneqarnissamut ernumassuteqarnissaq pissutissaqanngitsoq politiit isumaqarput. Nuummi politeeqarfimmi pisortaq Bent Heiselberg ima oqarpoq: Nunap assinganut meqqutinik kappussuilluta allanut naleqqiullugu uani uanilu pinerliiniartarnerit amerlanerusut paasissutissiinianngilagut. Blok P-misut inuppassuit ataatsimut katersorneqarnerisut annertunerusumik pisoqarsinnaanera soorunami erseqqippoq. Imerniartarfinnulli naleqqiullugu pissutsit ajornerunngillat. Taakkunani inuppassuit aamma katersuuttarput. Blok P-mili inuttut ajornartorsiutit annertunerummata isertorneqarsinnaanngilaq, Bent Heiselberg oqarpoq. Ukiutoqaq sioqqullugu saassussinerit marluk immikkut ipput. Siullermik suli paasisaqartoqanngillat. Aappassaanik nunami maani persuttaasarnerit amerlanersaat angerlarsimaffimmi pisarput, ilisarisimasaqatigiit ilaqutariillu akornanni. Amerlanertigullu imigassaq akuusarpoq. Pisunili. ukunani pinerliisut kikkuunersut ilisimaneqanngillat. Blok P-p eqqaani pisut qaqutigoortuupput. Nunap sinnerani taamatut pisoqarsinnaanngilaq. Tamatumani kinaaneq isertorneqarsinnaanngilaq. Unnukkut taarsuup ataani kiinnat asserlugu saassussiguit pinerlineqartup ilisarisinnaassavaatit. Pinerliisoq qanorluunniit isertorniartigigaluaruni ilisarineqarsinnaammat Kalaallit Nunaanni immikkoorutaavoq. Ukiuni kingullerni marlussunni Nuummi pinerlunniartarneq tamaat isigalugu annikillisimasoq politeeqarfimmi pisortaq oqaluttuarpoq. Annertuumik pinerlunniartartut amerlasuut annertuumik suliniarfigineqarnerat ilaatigut pissutaavoq, amerlanersaat ullumikkut pineqaatissinneqartunut inissiisarfimiimmata. Pinerlunniartartut taama annertuumik suliniuteqarfigineqarnerat kisitsisitigut takussutissani malugineqarsinnaavoq takuneqarsinnaallunilu. Nuummi unnukkut taartillugu København-imi unnukkut taartillugu angalanissamut naleqqiullugu qaquguluunniit toqqissisimanerussaanga, Bent Heiselberg naggasiivoq. 
!AG02_2008 03-2. Atassut taaguunneqarluartumik annaasaqartoq. Ellen Christoffersen politikii qatsullugu ingerlaannaq atuutilersumik Inatsisartunut ilaasortanut tunuarpoq. Nuuk. Inatsisartunut ilaasortap Ellen Christoffersenip qaniginerpaasaanut tamanna tupaallaataanngilaq. Allanulli Atassummi ukiuni kingullerni malunnaateqarnerpaat ilaata tunniutiinnarluni Inatsisartunut ilaasortatut tunuarnera tupaallannartorujussuuvoq. Inuttut pissutsit kisimik tamatumani tunuliaqutaapput. Atassutip iluani pissutsinut imaluunniit Siumumik suleqateqarnermut attuumassuteqanngilluinnarpoq, Ellen Christoffersen, ataasinngornermi partip namminersornerusuni allaffiani tusagassiortunik katersortitsisoq, oqarpoq. Politikip silarsuanut ukiuni aqqaneq-marlunni eqeersimaarluni akuuffigisimasaminut inuulluaqqusineq 35-nik ukiulimmut Ellen Christoffersenimut sunnguamilluunniit sakimminartoqanngilaq. Politikii iperarlugu nuannerpoq. Kisianni tamanna ullormiit ullormut aalajangernerunngilaq. Tamanna piffissami sivisujaami eqqarsaatigisimavara. Folketingimullu qinigaannginnama qanoq aalajangernissara nalorngissutigisimanngilara. Taarsiullugu maanna suliaqarfigisanni ilinniaqqinnissannut qilanaalerpunga, Ellen Christoffersen, 2004-mili Kalaallit Nunaanni Takornariaqarnermut Inuussutissarsiornermullu Siunnersuisoqatigiinni suliniutinut atatillugu sulisuusimasoq, oqarpoq. Ellen Christoffersen Inatsisartuni sinniisorisaminit Emilie Olsenimit, Ellenip erninerminut atatillugu sulinngiffeqarnerani aamma taartaasimasumit, taarserneqassaaq. Ellen Christoffersen politikeritut sulilerpoq 1995-imi kommunalbestyrelsimut ilaasortatut. 1998-imiit 2001-imut Folketingimiippoq 2002-mi Inatsisartunut qinigaanissani tikillugu, tassanilu politikikkut arlalinnik nuimasunik ilaasortaaffeqarsimalluni. 
!AG02_2008 24-2. Sarfaq Ittuk ukiuunerani unippoq. Nuuk(LS) Sinersortaat Sarfaq Ittuk kitaata imartaani maajimit januaarip 6-annut angalareerluni ukiuunerani unilluni marsip 9-annut Nuup umiarsualiviata kangerluani puttasumut pitoqqasussanngorpoq. Sinersortaatip uninnganerani iluani aaqqitassat iluarsaanneqassapput, soorlu natersua taarserneqassalluni. Umiarsuup nalinginnaasumik inuttarisartagai 22-usut angalalaqqilernissaata tungaanut affaannanngortinneqassapput. Sinersortaammut ilaasut ukioq manna 22.000-it missaanniissimasut, Artic Umiaq Line ilisimatitsivoq. 
!AG02_2008 12-1. Ujaraannarnik sakkoqarallarnerup nalaaneersut Peary Landimi silarsuat. Taarsuup ataani ikumatitamininnguaannarmik qaammaqquteqarlutik ujaraannarnik sakkoqarallarnerup nalaani inuit sakkutik Tunup avannaarsuani umimmaat quttoraannik nalinginnaasumik nerisaqarfiusartumi tuperni ukiivigisaminni suliarisarsimavaat. Allattut: Jens Fog Jensen, Nationalmuseets Center for Grønlandsforskning aamma Claus Andreasen, Nunatta Katersugaasivia Allagaateqarfialu. Kangerlummi nunamilu apilluni issileraangat juullerpalaarnermullu qeerlutuup imaluunniit tuttup quttoraata siatat tikka ilanngukkaangata taava nunarsuatsinni inuit 6 milliardinik amerlassuseqartugut sulerinersugut isumaliutigissallugu peqqinnartuusinnaasarpoq. Taamani ujaraannarnik sakkoqarallarnerup nalaa inuit millionerpaaluinnarnik amerlassuseqarfigisaat kisiartaasutullu eqqarsarfigisartagaat kingumut eqqarsaatersorfigineqarsinnaavoq. Timmisartumut piffissami kingumut ingerlasinnaasumut ikilluta nunarsuup avannarpasinnerpaartaata ilaanut Peary Landimut ingerlariarta. Ukiuunerani kaperlak qaammat ataaseq sinnerlugu atuutereersimavoq, qaammateqarsimatinnagulu ullorissat qaamanerat kisimik aqqutissarsiornermi najoqqutassaassapput. Taamaakkaluartoq ukiut 4500-t matuma siorna Peary Land nunaqavissunik inoqarsimavoq. Amerlasimanngillat, ungasianillu nunaqarfigisaat aputaannaasumi ujaraannaasumilu annertugisassaasimanatik. Jørgen Brøndlund Fjord qulaallugu ingerlaarpugut kangerluullu qinnguani kuup akuata narsartai siammasissut pukkitsumik qulaallugit Wandel Dalimut ingerlaqqilluta. Takusassaqarpallaanngilaq. Qooroq innanit qaarsuusunit alutornarluinnartunit kajuaarlutillu sungaajusartumik qalipaatilinnit assiaquserneqarsimavoq, kaperlammili suut tamarmik qasingajattumik tungujuartumillu qalipaateqarput, qaarsortat sioqqallu tingitaasimasut apummut qaamasumut sanilliullutik taarnersaallutik. Taseq Nedre Midsommer Sø sikusimasoq qulaatitsiarlugu apparsaratta toqqup amiusup umia illuartinneqarmat inullu anillakaammat ikumatitannguup qaamanimininngua, nunamut apummik saattumik qallersimasumut akisuguttoq, takutsiarparput. Qeqertaasaq qulaavaallugu timmivugut paasillugulu ujaraaralimmi toqqit katillugit qulingiluat siammarlugit napparneqarsimasut; sumiiffik inoqanngitsutut isumaqarfiginarpoq, kisianni toqqit amerlanersaannit sakkukitsumik pujorneratigut toqqit najugaqarfigineqarnerat qulaarneqarpoq. Toqqit akornisigut aqqusineeraqartiterpoq aqqusineerarlu amitsoq qeqertaasap qatsinnersaanut ujarattaqaqisumut sammisoq takuneqarsinnaavoq, tamaanilu ujaqqat qaleriissitikkat nalunaarpaat tamaani umimmaat neqaannik qerisunik ukiuunerani peqqumaasiveqartoq. Angut tupermit anisoq ujaqqat qaleriissitikkat qaninnersaannukarpoq, ujaraaluillui peeriarlugit umimmaap quttoraa ammullugu tuaviinnarlu tupermut uterluni. Tumii atuallappavut. Inigisaq kialaartoq Tupermit illarpaluk inuaqerpalullu tusaaneqarsinnaapput. Tupeq sivisujaamik inimini napasimassagunarpoq, sioraanimi saanikorpaalussuaqarpoq, arsakoqarluni ujaraqarlunilu qalatitsissutinik quppakunik qaleriissanik. Angutip quttoqqamik nassarluni toqqup umia illuaamisinniariaraa toqqup iluanit pujoq aalarlu anipput, quttoraq isaanneqarluni toqqullu iluani qiimmattartoqarpalulluni. Toqqup isaariaata umia matuneqanngitsiartoq ilummut alakkarpugut: isaarissamiit kilup tungaanut inip ammalortup qeqqatigut ujaraaqqat saattukujuut akileriissillugit siuleriiaakkat iliorarneqarsimapput taakkulu qeqqani ikumaartitsivik ujaqqanik natsisissianik assiaquserneqarsimavoq. Toqqup qeqqani ikumaartitsiviup taassuma sioraaniipput avalequtit qisussallu allat piareersimasuutigineqartut, akerlianillu umimmaap quttoraa toqqup kiluata tungaani ikumaartitsiviup killingani natsisissianik qallersukkamik aassiivimmut inissinneqarpoq. Ikumaartitsiviup ujaqqanik ungalusap ungataani illeqarpoq akileriinnik umimmaat amiinik qalilersukkanik, arnaq inuusuttoq, nuliaq utoqqasaaq meeqqallu anngajaanngulersut marlussuit illerup aappaani issiapput, angullu umimmaap quttoraanik aalleqqammersoq illerup taassuma akianut angutip inuusuttup issiaffigeriigaanut paarmorluni ingikkiartorpoq. Inigisaat tassaavoq itsarnisarsiuunit ukiut 4500-t qaangiunneranni qeqqatigoorialittut taaneqartut, tassanilu ineqartut juullisiorput, nalugaluarlugu. Nunaqarfiat ullumikkut Pearylandvillemik taavarput, taannalu Peary Landimi Independence I-meersut nunaqarfiisa annersaraat. Tamaani ineqarfiit minnerpaamik 20-nik amerlassuseqarsimanerannut takussutissaqarpoq, taakkunanngalu ataatsikkut qulit atorneqarsimasinnaapput. Pearylandville tassa katersuiffiuvoq, uumasullu pisarineqarsimasut saarninit qulaarneqarpoq aasivittut ukiivittullu atorneqarsimasoq. Illukut sinnikui kiisalu saarnit ujaqqanillu sakkut qimataasimasut ukiut 4000-init amerlanerit matuma siornagut qimanneqarnerminniilli allanngortinneqaratik nunap qaavaniissimapput. Tamanna tunngavigalugu Peary Land immikkut illuinnartuuvoq, sumiiffiimmi allat amerlanersaanni piffissami nutaanerusumi nunaqarfinnit illunillu ujaraannarnik sakkoqarallarnerup nalaani inuit takussutissartaat akornuserneqartarsimapput. Dorsetikkormiut piffissami Kristusip inunngornera sioqqullugu 800 aamma 400 akornanni piniartullu Thulekulturimeersoq Kristusip inunngornerata kingorna 1400 miss. Peary Landimiittarsimapput, nunaqarfiilli tamakku Independence Imeersut nunaqarfiisa nalaanni killiliinnarmik pisarsimapput. Taamaattumik Peary Land oqaatigineqarsinnaavoq tassaasoq »ujaraannarnik sakkoqarallarnerup nalaaneersut sinnikui«, itsarsuaq aallaaniat piniartullu tamaani illuliorfigisimasaasa angallavigisimasaasalu ullumikkut nunarsuarmi sumiiffinni allani asseqanngitsumik immikkuualuttortaqarluartumik malittarineqarfigisinnaasaat. Eqiasuitsut Ukiivik Pearylandville uterfigigutsigu, inuit ilorlikkut takoqqammikkagut apriili maaji tikillugu tamaani najugaqartarsimapput. Ukiuunera tamaat upernaarlu ilanngullugu umimmaat amiinik issiaveqarlutillu qipeqartarsimapput. Qaammatigitsillugu aallaaniat ataatsimoortut qooroq atuarlugu tiffartertarsimassapput ivigartortarfittut ilisimaarineqarluartut ilaannut, tamaanilu iluatsitsillutik umimmannik ataatsimik marlunnilluunniit pisaqartarsimassallutik. Tamatumali saniatigut tammaarsimaffik piffissap annersaani eqqissisimaarluinnarfiusarsimassaaq silami annerusumik suliaqarfiunani. Akerlianik toqqit iluini piniutit piareersarneqartarsimassapput illumilu atortussat suliarineqartarsimassallutik, ullumikkullu tupigusuutigineqarsinnaavoq taarluinnaraluartumi qulliillu orsumik ikummatillit atunngikkaluarlugit tamakkuninnga Independence Imeersut atuisarsimanngimmata ersinartulersaarnerit saniatigut allanik suliaqartoqarsinnaasarsimammat. Taamaattorli illukunit assaavigineqartunit nalunngilarput, ukiiviup iluani ammaamik sakkorpassuarnik suliaqartoqartarsimasoq. Inneq qularnanngitsumik sakkukitsuinnaasarsimavoq, aatsaallu igasoqassatillugu siatsisoqassatilluguluunniit ikummarissarneqartarsimassalluni. Taamaattumik takorloorneqarsinnaavoq meqqut ujalulerneqartussanngortillugu aamma piniartoq sakkumi naqqussaanik ikuttaasussanngortillugu annerpaamik naneruutip qaamarnatut sakkukitsigisumik qaammaqquteqartoqartarsimassasoq. Itsarnisarsiuutullu misileraanertigut takutinneqarpoq, tarrajukkaluamiluunniit ujaqqanik sakkussiortoqarsinnaasoq qajassuuttarissanik. Independence I-meersunit sakkut naqqui inaarsarneqartarsimapput naqitsinermik periuseq atorlugu, ajaappiaasaq naqitsissut atorlugu sinarsugissaasoqartarsimalluni. Qaammatini pingasuni kaperlakkaluartoq qulliillu orsumik ikummatillit pigineqanngikkaluartut ujaraannarnik sakkoqarallarnerup nalaani Peary Landimiut tassani qarsut qalugiusallu. naqqussaannik sanaartorsinnaasarsimapput piniutitillu upernarnissaanut piareersarsinnaasarsimallugit. Nunaqarfinni allanngortinneqarpiarsimanngitsuni aamma takuneqarsinnaavoq inigisami qanoq aaqqissuussisoqartarsimanera, inissianillu assigiinngitsunik atuinerup ilisimaarineqarsimanera. Ineqarfiit qeqqatigoortarissat ilaanni sakkunik agguataarisarsimanikkut assersuutigalugu takutinneqarpoq, meqqutit aseqqumernillu qularnanngitsumik mersornermi saveeqqatut atorneqartartut, toqqup qeqqata illuanut amerlanertigut katersorneqartarsimasut. Taamaattumik itsarnisarsiuut isumaqarput, inigisap qeqqani ikumaartitsivik arnat angutillu siniffigisartagaasa suliffigisartagaasalu avissaarsimatinneqarnerannut takussutissaasinnaasoq. Tupermi najugaqariaatsimi allami toqqit illitallit pineqarput, taakkunanilu ujaqqanik ungalusamik ikumaartitsiveqartarpoq toqqullu kiluani illeqartarluni. Inigisani tamakkunani ujaraannarnik sakkussiornermi sinnikut isaarissap eqqaanut natermut illerullu sinaanut eqiterneqarsimanerata saniatigut inigisani taama ittuni suliassanik agguataarisimaneq takuneqarsinnaasimanngilaq, taamaattumik ilaqutariit arlallit inigisaat tamatumani pineqarsimasinnaavoq, illeqarfik annertujaarsuaq ilaqutariinnit arlalinnit avinneqarsimasinnaalluni. Angalasarsimasut Upernaakkut qaammartalernerani angalarusunneq nunamillu nutaamik takorusunneq Pearylandvillemi najugaqartut eqeersaatigisarsimassagunarpaat. Upernaap ingerlanerani ilaqutariit amerlanerit aallartarsimassapput nunamullu avatangiiserisaminnut ingerlaartarsimassallutik. Ukiorsuaq naallugu umimmannik, ukallinik immaqaluni eqalunnik pujuukkanik panertitanillu inuussuteqareersimallutik amerlanerit Jørgen Brønlund Fjordimut ingerlasarsimassagunarput ammalataanilu puisinniartarsimassallutik. Immaqa ilaqutariit arlallit ataatsikkut kangerlummut ingerlaartarsimassapput tassami Jørgen Brønlund Fjordip qinnguani Midsommer Elvip akuata eqqaani suli allamik nunaqarferujussuaqarpoq »Deltaterrasserne«. Pearylandvillep aamma Deltaterrassernep akornanni ingerlaartoqartarsimanera itsarnisarsiuunit uppernarsineqarsimavoq Pearylandvillemi illuku 15-imi aseqqumineq aamma Deltaterrassernemi illuku 10mi aseqqumineq alla aqqutigalugit. Aseqqumernit taakku marluk ammaamit ataatsimit pisuupput, qularnanngitsumillu aseqqumernit piareersariikkat pissamaatit najugaqartunit nunaqarfimmiit allamit nunaqarfimmut allamut nassatarineqartarsimasut pineqarput. Aasap ingerlanerani ilaqutariit ataasiakkaat qularnaanngitsumik tammaarsimaffinnut mikisunut amerlanertigut kuuit akuiniikkajuttunut ingerlaqqittarsimapput. Tamaani imissaqarpoq, kangerlummilu puisinniartoqarsinnaasarsimavoq taamatuttaarlu kuuit eqqaat umimmannit ivigartorfigineqartarsimapput kuuillu akuini eqalunniartoqartarsimalluni. Tamakku aasivissaqqissuusarsimapput, taamaattumik ullumikkut ujaraannarnik sakkoqarallarnerup nalaani aasiveeqqat takussutissartaat Jørgen Brøndlund Fjord sinerlugu siammarsimasut takusinnaavavut. Aamma allat ungasinnerusumut sinerissamut ungallermut imaluunniit Johannes V. Jensen Landimut Independence I-meersut nunaqarfigisimasaannik aamma ilisimasaqarfigisatsinnut ingerlaqqittarsimasinnaapput. Amerlanerilli ukiakkut Pearylandvillemut uteqqikkusuttut Jørgen Brøndlund Fjordip qanittuaniiginnartarsimagunarput, tassami septembarimili ullup qaamarna sivikilliartupiluulereersarpoq oktobarip qeqqani kaperlalernissaata tungaanut. Ilisimatusarneq nutaaq Peary Landimi illukoqarfiit amerlanersaat qangangaatsianngorporli Eigil Knutimit nassaarineqarput, nunap assiliorneqarlutik assaavigineqarlutillu. Kisianni siornatigumut sanilliullugu pisoqaassusileeriaatsit nutaanerit amerlanertigut eqqoqqissaarnerusarput, taamatuttaarlu molekylærbiologimi DNA-mik qulaajaaneq ilisimatusarnikkut nutaarluinnaavoq qangaanerusoq ilisimatusartunit ilisimaarineqarsimanngitsoq. Nassaatoqqanik misissueriaatsit nutaaliaasut taamaattut atorlugit misissuinerit aqqutigalugit itsarsuarnitsat ilaannik eqqumaffigineqarsimanngitsunik imaluunniit ilisimaneqarsimanngitsunik qulaarisoqarsinnaalersimavoq.  Pearylandvillemi nassaanik misissuinerit nutaat aqqutigalugit assersuutigalugu takutinneqarpoq, inigisat ilaanni ujaraannarnik sakkut atortussiassanik Johannes V. Jensen Landimi nalinginnaasunik suliarineqartarsimasut inigisanilu allani sakkut atortussiassanik Nares Strædemi Washington Landimi qaarsortani imaluunniit Tunup avannaarsuani Danmark Fjordip qinnguani aamma Holm Landimi nalinginnaasunik sanaajusarsimasut. Allatut oqaatigalugu illukuni assigiinngitsuni atortussiassat Pearylandvillemi najugaqartut Jørgen Brøndlund Fjordimut tikinnginnerminni angalangaatsiartarsimanerannik takussutissaapput, illukunilu ataasiakkaani atortussiassat aalajangersimasut malunnaateqarnerunerat ilaasa Johannes V. Jensen Landimit ammukaarsimanerannik allallu kujasinnerusumi piniariartarfinnit pisuusimanerannik takussutissiillutik. Illukunik ataasiakkaanik pisoqaassusiliinerit nutaat aamma takutippaat, Pearylandville Tunup avannaarsuani Indepence I-meersut nunaqarfiisa annersarigaluaraat taanna ukiorpannguaannarni nunaqarfigineqarsimasoq ukiullu qulikkuutaat arlaqanngitsut ingerlariiginnartullu Independence I-meeersut tamanna qimattareersimagunaraat. Independence I-meersut Tunup avannaarsuata sineriaatigut Ittoqqortoormiit eqqaat tikillugu malittarisinnaavavut, kisianni tamaani nunaqarfiusimasut ikittuinnaat mikisuinnaallu ilisimaarineqarput, taakkunanngalu marlussuinnaat aaqqissuussaasumik assaavigineqarsimallutik. Taamaattumik Independence I-meersut sumut pisimanerat suli nalunakuluppoq. Ukiunili kingullerni itsarnisarsiuutut misissuinertigut takutinneqarpoq, Tunup avannaarsuani Independence I-meersut sakkuisa aamma ujaqqanik sakkut assingusut Kitaani piffissami tamatumani Saqqaq kulturimeersut sakkuisa siammarsimanerat malunnaatilimmik qaleriinneqartoq. Akuttunngitsumillu sakkut Independence I-meersut aamma Saqqaq kulturimeersut sumiiffinni assigiinni nassaassaasartut. Taamaattumik pissusissamisoorsinnaavoq oqaatiginiassallugu Independence Imeersut aamma Saqqaq kulturimeersut Tunup avannaarsuani imminnut naapissimasut, ajoraluartumilli taama oqaatiginninniarneq ajornaatsuinnaanngilaq. Imaassinnaavormi aamma Saqqaq kulturimeersut Kalaallit Nunaata kujataatigut sivisoorsuarmik ingerlaareersimallutik Independence Imeersut(loan,0-hyph|I-meersut) tamaaniissimanerannit immaqalu nungoreersimanerannit ukiut untritillit arlallit aatsaat. qaangiuttullu Tunup avannaarsuanut pisimassasut, immaqalu Saqqaq kulturimeersut Indepence Imeersut(loan,0-hyph|I-meersut) nunaqarfigisimasaannut nunaqarfissiinnarsimassasut. Tassa Independence I-meersut tammarnerat arlalinnik pissuteqarsimasinnaavoq, Saqqaq kulturimeersunillu kujataanit takkuttunik naapitsisimasinnaanerat immaqalu taakkununngalu akuliussimasinnaanerat akineqarsinnaanngilaq Dove Bugtip kujataani nunaqarfinnik pisoqaassusiliinerit tutsuiginartut amigaatigigatsigit. Taamatuttaaq Canadap issittortaanut uterlutik ingerlaarsimasinnaanerat aamma periarfissaavoq. Apeqqutit akissutissaqartinneqanngitsut soorlu Independence I-meersut Saqqaq kulturimeersunik naapitsisimanerannik apeqqut qularnanngitsumik sumiiffiit sukumiisumik qulaajaavigineqarsimanngitsut ilaasa misissuiffigineqarnerisigut akissutissarsisineqarsinnaapput, soorluttaaq siunissami ilisimatuussutsikkut periutsit assigiinngitsut akimorlugit misissuinerit aqqutigalugit ujaraannarnik sakkoqarallarnerup nalaaneersut Kalaallit Nunaata immikkoortuini assigiinngitsuni najukkani isumalluutinut qanoq naleqqussarsimanerannik paasissutissanik nutaanik ammaassiumaartut. Independence I-meersunit ukiut 4500-t missingisa matuma siorna Peary Land nassaarineqarmat inuiassuit illoqarfii naalagaaffiusut Kinami, Mesopotamiami aamma Akullersuarmi bronzemik sakkoqarallarnerup nalaani inuiaqatigiit siusissut atuutilereersimapput. Taamanernit nunarsuarmi inuit millioninit arlaqanngitsuniit ullumikkut 6 milliardit sinnilinnut amerleriarsimapput. 
!AG02_2008 02-2. 
Utertussiaq. 
Juliane Henningsen aamma Lars-Emil Johansen Folketingimi amerlanerussuteqassutaalerlutik illuatungiliuttunut illiutissagaluarpata taamalu Danmarks Radiumut amigartooruteqarluni ingerlatsisumut suli aningaasarpassuarnik allanik tapiissuteqartitsissagaluarpata tamanna imminut persualiarinertut isikkoqassagunaraluarpoq. Tamanna pisinnaavoq Danmarkimi tusagassiorfissuup tusarnaartitsivianik milliardinik amigartooruteqassutaasumik naalagaaffiup pisineratigut pisinnaavoq. Periarnermi tamatumani attaviitsup konservativinut ilaasortaasimasup Pia Christmas Møllerip parteeqatigisimasani tunullugit illuatungiliuttunik taaseqataanissaa pisariaqassaaq. Tamannalu peratarsinnaavoq. Qanormi taava Atlantikup avannaamiut pissappat, taakkumi taasineri Danmarkimi politikikkut talerperliit saamerliillu saqitsaannerinut aalajangiisunngussammata. Savalimmiormiu namminiilivinnissamik anguniagaqartoq qineqqusaaqqammersimasorlu Høgni Hoydal arlaannaannulluunniit tapersiiumanani nalunaareersimavoq. Danmarkimi nunap iluani pissutsini akerleriissummut, Savalimmiunut attuumassuteqanngilluinnartumut, akuliukkumanngilaq. Tamatumunnga Juliane Henningsen aamma Lars-Emil Johansen imaaliallaannaq isumaqataagunanngillat. Pisoq qanimut oqaluuseriumagitsik tusagasssiorfinnut oqarsimapput. Nunatsinnimi qallunaat tv-iiannik isiginnaartorujussuusarpugut. 
Naalakkersuisunngortitsisarnerit eqqaassanngikkaanni Folketingimut ilaasortat Atlantikup avannaaneersut Danmarkimi nunap iluani pissutsinut akuliuttannginnerat ukiorpassuarni ileqquusimavoq. Taama aaqqissuussisarneq Kalaallit Nunaat Savalimmiullu nammineerneruleriartortillugit ungasinnerusumilu namminiilivikkiartortillugit atorluarsinnaasarsimavoq. Taama ileqqoqarneq aalajangiusimaneqartariaqaraluarpoq. Minnerunngitsumik namminersorneq pillugu isumalioqatigiissitaq maanna nunatsinni aatsitassarsiornermit isertitat qanoq agguataarneqarnissaat pillugu inaarutaasumik isumaqatigiinniartussaammat. (DR-imi tv-iikkut aallakaatitassiat pitsaassusaannik Juliane Henningsen aamma Lars-Emil Johansen taama ernummatiginnitsigigunik nunatsinni tv-eeqarfitta radioqarfittalu KNR-ip qanoq iliuuseqarfiginissaanut nukimmik assingusunik pissusissamisoortumik atuisariaqaraluarput. Tassanimi isiginnaarutikkut aallakaatitassiat akikinaakkat nunanit allanit aallakaatitassiat amerlanerussuteqarfigisaat ingerlarsortinneqarput. Immaqami KNR allaat amerlanernik aningaasaliiffigineqartariaqaraluarpoq. Tamanna Inatsisartunut Folketingimullu ilaasortanut Juliane Henningsenimut LarsEmil Johansenimullu tusagasssiorfinnik ernummatiginnittunut pissusissamisoortumik suliassaavoq. 
!AG02_2008 02-3. Siulittaasunngorniuunnissamut piareerput. Nunarput . Pingasunngorneq 23. januar 2008 ullaakkut arfineq pingasuniit unnukkut arfineq pingasunut Siumup immikkoortortaqarfiini tamani siulersuisut ingerlataannik Aleqa Hammond, Vittus Mikaelsen imaluunniit Hans Enoksen qinerneqassapput. Qinigassanngortittoq qinersisut affaannit amerlanersunit taaneqarsimasoq qinigaasutut suaarutigineqassaaq. Qinigassanngortuitulli arlaannaalluunniit qinersisut affaanit amerlanerusunit taaneqarsimanngippat qineqqusaartut marluk taaneqarnerpaasimasut qinigassaatillugit qinersisoqaqqissaaq pingasunngorneq 30. januar 2008, siumimi allattaaneq Mikael Petersen paasissutissiivoq. Siumumut ilaasortat tamarmik ukioq 2007-mut akiliisimasut qinersisinnaapput. Aamma nutaamik Siumumut ilaasortanngortut ilaasortaanermut akileereersut qinersisinnaapput. 
!AG02_2008 16/17-1. Illit isummat / Din mening. Ukioq 2007 S.I.K.-mut angusaqarfiuvoq sulili sorsugassaqarpugut. Allattoq Jess G. Berthelsen, Kattuffiup siulittaasua. Kingumut ukioq SIK-mut pisoqarfiusimaqisoq angusaqarfiusimasorlu qaangiutilerpoq. Sulinermik Inuussutissarsiuteqartut Kattuffiat sinnerlugu matumuuna suleqaterpassuatsinnut ilaasortarpassuatsinnullu uummatinnit pisumik qujassuteqarniarpunga ukioq aggersoq nunatsinni sulisartunut suli pissarsiffioqqinnissaa neriuuteqarfigalugu. Ukioq qaangiutilersoq ataatsimut isigalugu SIK-mut pitsaasumik angusaqarfiusimasoq isumaqarpunga. Tamaasa taagornagit eqikkaallunga makku tigulaariffigissavakka. Ukioq qaangiuttoq Inatsisartut 2007-imi upernaakkut ataatsimiimmata SIKp suleqataaffigisaanik sulisartukkormiut ulluinnarni sakkugillualersinnaasaannik aalajangersaasoqarpoq, tassa suliffeqarfiit kattunneqaraangata imaluunniit suliffeqarfiit allanut tunineqaraangata sulisut inatsisitigut illersugaalernissaat pillugu nunatsinni inatsisiliuussinissaq partiinit tamarmiusunit isumaqatigiissutigineqarmat. Namminersornerullutik Oqartussat suliffeqarfiutaasa ukiuni makkunani aktiaateqarluni ingerlatseqatigiiffinngortillugit aaqqissuussiffiginiarneqarnerini aammalu kommunerujussuit pilersikkaluttualerneranni ilaasortatsinnut pitsaasumik tamanna sunniuteqartussaavoq. Tamatuma saniatigut SIKp suleqataalluarneratigut Inatsisartunissaaq ilassilluarneqartumik sulisartut sulilersinneqarnerminnut atatillugu allagartamik pinngitsooratik sanaanneqartalernissaat anguniarlugu oqaluuserisassanngortitsisoqarpoq 2008-ip ingerlanerani aalajangersaavittoqarnissaa kisimi maanna utaqqisaalerluni. Nunatsinni suliffeqarfissuit annersaasa ilaat, Royal Greenland A/S Grønlands Arbejdsgiverforening-imit ilaasortaajunnaareernermi kingorna kiisami SIK-mut toqqaannartumik juulli sioqqutitsiarlugu isumaqatigiissuteqarpoq. Pisoq ilaasortarpassuatsinnut pitsanngoriaatinik kinguneqassaaq, tassami aningaasarsiat januarip aallaqqaataanit qaffaaffigineqartussanngorput kiisalu aningaasaateqarfinnut akilersuineq aamma aallartinneqaqqissalluni. SIK-mit isigalugu angusarineqartoq pingaarutilerujussuartut oqaatigineqartariaqarsorinarpoq, allaallumi ilaasortarpassuatsinnut ajugaanertut suaarutigineqartariaqarluni. Ukiumi qaangiuttumi SIKp qasusuilluni ilungersuuteqartuarneratigut anguneqarportaaq martsi 2008-imi Polar Seafoodip aammalu Royal Greenland A/S suleqatigiilersinneqarnerisigut Aasianni raajaleriffimmik ammaasoqaqqinnissaa. Sulisartoqativut 80-it angullugit kingumut ukioq kaajallallugu suliffissaqaqqilissapput Aasiaat kommunianut suliffeqarfinnullumi allanut aamma pitsaasumik sunniuteqalerumaartumik. Danskit Folketingiannut ukioq qaangiuttoq aamma qinerseqqammerpugut. Qinersineq SIK-mut ilaasortarpassuatsinnullu nuannaarutaallunilu qiimmassaataaqaaq, tassami SIK-p anguniartuagaanut naapertuuttumik qinersineq ilisimaneqartutut inerneqarpoq taamaalillunilu nunatta namminersulivinnissaa aamma aanngasikkunnaarpoq. SIK-p Folketingimi ilaasortaatitavut qamannga pisumit pilluaqqujumavagut pitsaasumik angusaqarfiusumillu suleqatigiileqqinnissarput siunissami nanginneqaqqissasoq qilanaaralugu. Unammisassat sorsuutigiuagassallu Politikikkut aningaasarsiornikkullu kiffaanngissuseqarusunnerput SIK-mit anguniagarivarput. Kiffaanngissuseq sorsuutigiuagassaavoq inuiaqatigiillu kalaallit ataatsimoorluta unammisassaqarpugut. Ilinniagaatsuuneq qaangerniarumallugu inuuneq naallugu taasinnaasatsinnik ilinniartitseqqiiuarnissaq piginnaanngorsartuarnissarlu pimoorunnerusariaqarparput. SIK suliassami pingaaruteqaqisumi suleqataanissamut akisussaaqataanissamullu piareersimajuarpoq, nuannaarutigaarpullugu nunatsinni Inatsisartut piginnaanngorsartuarnissamut annertuumillu ilinniartitseqqiisarnissamut aningaasarpassuarnik ukiuni makkunanerpiaq aamma immikkoortiterimmata. Ilinniartitseqqiiniarnikkulli suliniutit malitseqartitsiniarnerlu kinguneqarluassappata pisariaqarpoq suliffeqarnermi kattuffinnik annerusumik akisussaaqataatitsinissaq peqataatitsinerunissarlu, minnerunngitsumik Sulinermik Inuussutissarsiuteqartut Kattuffiat eqqarsaatigalugu ilaasortarpassuavummi matumani pineqarput. Pingaartumik meeqqat atuarfiinit qaffasinnerusumik ilinniarsimanatik suliffissaaleqiuarnissamut aarlerinartorsiortut qitiutinneqartariaqarput inuussutissarsiornikkut aningaasarsiornikkullu siuariartoqqilernissaq nunatsinni iluatsissappat, aammalu meeqqat inuusuttuaqqallu peroriartortut isumannaatsumik inuiaqatigiinnit ikorfartorneqassappata. Nunatsinni isumalluutitta pingaarnersaat tassaajuarput inunnik nunaqavissunik isumalluuteqarnerput. Taamaattumik SIK-p aalajangiusimavaa ilinniartitseqqiisarnermi ilinniusiornermilu kalaallisut oqaatsitsinnik aallaaveqartuarnissarput sulisinnaasut tamaasa atorluarneqarsinnaanissaat aamma timitalimmik iluatsitsiviussappat. Inunnilli isumalluuteqarnerput aatsaat iluaqutigineqalersinnaanngussaaq inissaaleqinerujussuaq pisortanit. pingaartinneqarluni aatsaat aamma malunnaatilimmik akiorneqarsinnanngorpat. Pingaartumik illoqarfinni annerni sulinermik inuussutissarsiortut akilersinnaasaannik inissianik attartortittakkanik amerlanernik sanaartortitsisoqarnerusariaqarpoq Inatsisartut illoqarfinnut suliffissaqarfiusunut nuukkasuarnissamut aningaasaliisimanerat aamma kinguneqassappat. Nunasiaagallarnerup nalaannisulli uagut kalaallit ineriartornermut tikkuinnarluta isiginnaartooqqilernissarput orniginngilluinnarparput. Taamaattumik qinikkat qullersaannut sakkortuumik kaammattuutigissavarput sulisartut illoqarfinnut allanut suliartortinneqarsinnaanerisa maannamit pitsaanerusumik ataqatigiissumillu aaqqissuussiffiginialeqqullugu kiisalu avataaniit suliartortartunik killilersimaarinninniarluta inatsiseqareernerput pitsaanerusumik aamma nakkutigineqaleqqullugu. Ukiuni makkunani nunatta pisuussutai uumaatsut, tassalu aatsitassat iluaqutiginiarneqarneri annertuumik ukkatarineqarput aatsitassarsiornermi suliffiit pilersinneqareersut saniatigut suli amerlaqisut ukiuni aggersuni pilersinneqassasut naatsorsuutigineqarluni. SIK-p naatsorsuutigilluinnarpaa piumasaralugulu aatsitassanik iluaquteqarnermi nunaqavissut sutigut tamatigut siunissami atorluarneqarnerulissasut minnerunngitsumillu aatsitassanik qalluinermi inuiaqatigiit ataatsimut aamma aningaasatigut pissarsissutigisartagaat maannamit annertunerujussuusariaqartut. Nunatsinni sulinermik inuussutissarsiuteqartut akissarsiatigut, inuuniarnermi atugarisatigut, ilinniarfissaqartitaanikkut, suliffissaqarniarnikkut suliffimmilu toqqissisimanartumik oqartussaaqataallutillu pitsaasunik atugassaqartitaanissaat SIKp anguniagaanni pingaarnersaajuarput. Ukiumi qaangiuttumi oqaatigeriikkattut SIK-mi angusagut ajoriinnagassaanngeqaat suliassaqarpugulli suli. Ajoraluartumimmi ukioq naalivissoq Inatsisartuni partit amerlanerussuteqartut tassanngaannaq aningaasat pisissutigineqarsinnaanerat apparsarpaat akitsuutit assigiinngitsut qaffammatigit. Tamanna ilaasortarpassuatsinnut annermik eqquivoq, tassanilu iluarsiniagassaqarpugut. Taamaattumik ukiumi aggersumi ilaatigut SIK-p Atuisartut Siunnersuisoqatigiivini suleqataanermini allatigullu sakkortusisamik aningaasat pisissutigineqarsinaaneri qaffaqqinnissaa ilungersuutigeqqissavarput. Tamanna aamma suliffeqarfinnik allanik suli SIKmit isumaqatigiissusiorfigineqarsimanngitsunut sammitinneqassaaq, eqqaamajuartussaavarpummi Nunatta sulisartut atorfissaqartittuassammagit naalakkersuinikkut aningaasarsiornikkullu nunarput kiffaanngissuseqalerumaartussaq aamma pilersinniarutsigu. SIK-p ukiumi nutaami sulisartut tamassi peqqinnermik aammalu nukissanik nutaanik ingerlariaqqinnermi atugassassinnik tunineqarumaarnissassinnik kissaappaasi. 
!AG02_2008 22-2. Angutimmarik Kreutzmann - 2007-imi timersullammak. Assammik arsartartoq inuusuttoq piginnaaneqarluartoq taanna 2007-imi angusarissaarluarpoq. Allattoq: John Jakobsen Nutserisoq: Gâbánguaq Johansen. Kalaallit Nunaanni Timersoqatigiit Kattuffiata siulersuisui aviisi Sermitsiaq suleqatigalugu »Timersullammak«-mik toqqaapput. Ukioq manna piukkunnartumik nassaarniarnissaq ajornartorsiutaasimanngilaq. Toqqarneqartoq isumaqatigiissutigineqarpoq. Toqqarneqartorlu tassaavoq Angutimmarik Kreutzmann, Silkeborgimi assammik arsartartoq. Angutimmarik Kreutzmann inuusukkaluaqaluni timersuutigisamini pikkorilluinnassutsiminik takutitsisimavoq, tamatumalu saniatigut aamma isikkamik arsaattartuulluni pikkorilluinnartoq isikkamillu arsaannermi piginnaanillit sungiusaqatigiissinneqarnerannut aamma aggersarneqarsimalluni. Sungiusarnissamut siuttuujuartarpoq inuuneqarlunilu peqqinnartumik eqqissisimasumillu. Inuusuttunut timersortartunullu allanut maligassiuilluartuuvoq. Angutit assammik arsartartut 2006-imi Brasiliami Pan Amerikamiut pissartanngorniunneranni VM-imut anngummata Angutimmarik Kreutzmann pingaarutilimmik inissisimaffeqarpoq. Danmarkimut nuuppoq malunnaateqarluartumillu siuariarsimanini takutillugu 2007-imilu assammik arsarnermi Tysklandimi VM-eqarnerani nunat tamalaat akornanni saqqummerluni. Angutimmarik Kreutzmann VM-imi unammeqataanermini siullermi Sloveniamut unamminermi qulinik isertitsivoq pissusissamisoorluinnartumillu unamminermi pikkorinnertaatut toqqarneqarluni. Unammiuarneq tamakkerlugu takutitsilluarnini ingerlatiinnarpaa unammisaqattaarnerillu aallarniutaasut ingerlanneqareersullu VMimi amerlanerpaanik isertitsisuulluni, taamaalineranilu 18-it sinningaarnagit ukioqarluni. Angutimmarik Kreutzmann 19inik ukioqarluni HåndboldLigami klubimut Bjerringbro-Silkeborgimut inuussutissarsiutigalugu unammisartuunissamik isumaqatigiissusiorpoq. Angutimmarik FAXE-mit (Royal Unibrew) 5.000 koruuninik aamma Sermitsiamit 5.000 koruuninik tunissuteqarfigineqarpoq. 
!AG02_2008 20-1. KNAPK-mit ukiortaami oqaaseqaat. Allattoq Peter Olsen, siulittaasoq, KNAPK Matumuuna KNAPK-miit ukiortaami makku oqaaseqaatigerusuppavut. Aalisarnermut inatsisissatut siunnersuut Ukiumi 2007-mi suliat pingaarnersaattut taasinnaasarput tassa aalisarnermut inatsisissamut siunnersuutip suliarineqarnera, aalisarnermut inatsisissatut siunnersuut nunatsinni aalisartut piniartullu aningaasarsiornerannut pingaarutilerujussuuvoq. Taamaattumik KNAPKmit taanna suliaq peqqissaarullugu siumullu isigaluta suliarerusupparput sapinngisamik ilaasortatsinnut pitsaanerpaamik sunniuteqarnissaa angorusukkatsigu. Raajarniarneq pillugu nalunaarusiaq Raajarniarneq pillugu nalunaarusiaq maanna naammassineqarpoq, nutaamik aaqqissuusseqqinnissaq siunniunneqarpoq, piffiit nutaat aallartissapput, aammalu nunami tunitsiviit aalisarnermut naleqqussarlugit aaqqissuuseqqittoqassaaq. Saarullinniarnissamut aaqqissuusseqqinnissaq suliarineqassaaq, nunatsinni aalisarnermut tulluussaasoqassalluni, aammalu tassani aalisartunut nunaqavissunut periarfissat pitsaasut toqqammavigalugit aaqqissuussisoqassalluni. Pisassiissutit TAC Nunarput tamakkerlugu pisassat TAC-mik taaneqartartoq maanna ukiumut 2008-mut naammassipput, rejet, assagiarsuit, saarulliillu pisassiissutigineqarnerat sapinngisamik aalisartunut pitsaanerpaamik naleqqussaanikkut aaqqissuunneqarlutik, tassanilu KNAPK annertuumik sunniuteqarpoq, Aalisarnermut Siunnersuisoqatigiinni siuttuunermini. Bonus/tapisiat Aalisartut piniartullu ukiumi qaangiuttumi 2008-mi isumaqatigiissutit toqqammavigalugit bonus-itinneqarput imatullu agguataarneqarput: 2007-mi nipisat suaannit bonusit 700.000,00 koruunit. 2007-mi qaleralinnit pisanit bonussit 1.132.000,00 koruunit. 2007-mi puisit amminit tapisissutaapput 2.400.000,00 koruunit. Taamatut puisit amiinik tapiliinermut pissutaavoq ukioq manna aningaasaliissutaasut tamarmik atorneqartussaammata. Piniarneq Maannakkut nunatsinni piniarneq annertuumik assigiinngitsutigut piniartut ilaannut isertitatigut ajornartorsiorfiuvoq, piffinni assigiinngitsuni silaannaap allanngoriartornera annertuumik sunniinera pissutaalluni. Illoqarfiit sikuusartut sikusarunnaarnerat silallu allanngorarnerujussua pissutaalluni annertuumik piniarnikkut isertitatigut appariarfiusimavoq, tamannalu ikioqatigiilluta aaqqiiviginiartariaqarparput, siunissami piniartut atugaasa pitsaanerusunngortinneqarnissaat anguniarlugu. Angallatinik piorsaaneq Maannakkut angallatitaarniarluni periarfissat aalisartut piniartullu angallamminnik nutarterinissaminni pisariaqartilluinnagaat maleruagassatigut allanngorneri pissutigalugit angallatitaarniarluni periarfissaasut annertuumik maleruagassatigut sukateriffigineqarsimapput, tamannalu tunngavigalugu angallatinik piorsaanissaagaluaq annertuumik akimmisaartinneqarpoq. Inuusuttut aalisarnermut soqutiginnikkaluartut aallarteriarnissaminnut akimmisaartinneqarput, tamannalu suleqatigiinnikkut aaqqiiviginiarneqartariaqarpoq. Piniakkat killilersukkat Piniakkanik killilersuineq annertusiartuinnartillugu aamma ilaasortatta isertitaat annikilliartuinnartussaapput, taamaattumik piniakkanik killilersukkanik timmissanik, qilalukkanik arfernillu pisassiisarneq pitsaanerusumik aaqqissuunneqartariaqalerpoq, piniarnermik inuutissarsiuteqartunut tunnganerusumik akilersinnaanerusumik iluaqutigineqassappata. Naalakkersuisut isummiussaat piniakkanik killilersukkanik pisassanik annikilliliiniarneq kattuffimmiit akuerisinnaanngilarput. Neriuppunga ukiumi nutaami aalisarnermik piniarnermillu soqutigisaqaqatigiit suleqatigiilluarnitsigut aalisartut piniartullu atugaat pitsaasumik naammaginartumillu aaqqiivigisinnaassallugit, taakkuummatami nunatsinni inuutissarsiutit pingaarnersaannik ingerlatsisut. Naggataagut ilaasortavut suleqatigisartakkagullu tamaasa ukiumut qaangiuttumut qutsaviginiarpakka. Inatsisartut naalakkersuisullu qaninnerusumik suleqatiginissaat pisariaqarteqaarput, aatsaammi suleqatigiilluarnikkut angusassaq annerpaaq anguneqarsinnaavoq. Imaani ajunaarsimasortavut ataqqinartumik eqqaallugit, ilaqutaat qanigisaallu tamaasa ukiumi nutaami pilluaqquakka iluanaarluarnissaannillu kissaallugit. Tamassi ukiortaami pilluaritsi. KNAPK sinnerlugu. 
!AG02_2008 09-1. Naasussaq ikkunneqarpoq. Kalaallinut utoqqarnut ineqarfinnik Kalaallit Illuannut qanimut attuumassuteqartussanik pilersitseqataanissaq Aalborgimi Kalaallit Illuannit takorluugarineqarpoq. Allattoq: Laila Ramlau-Hansen Nutserisoq: Gâbánguaq Johansen. Aalborg. Kalaallit Illuat Aalborgimiittoq Aalborgimi Kalaallit Nunaannut attuumassutillit qeqqani inissisimaffeqarpoq. Aqqusernit, illoqannginnerat oqaluffillu Kalaallit Nunaannut attuumassutilinnik atsersorneqarsimapput. Tamannalumi tunngavigalugu inuppassuit isumaqalersarput taama atsersuisoqarsimaneranut Kalaallit Illuata tamaani inissisimaffeqarnera pissutaasoq. Kisianni taamaattoqanngilaq. Tassami Kalaallit Illuat aatsaat 1991-imi Umanakvej 25-miilersimavoq. Pissuserli tamanna Kalaallit Illuanni atorluarneqartoq ukiuni arfineq-marlunni affarmilu pisortaasoq Vagn Thomsen qungujulluni oqaluttuarpoq. Assersuutigalugu Kalaallit Illuat tamaani atuaqatigiiaanit pulaarneqaraangat sumiiffimmi atit Kalaallit Nunaannut attuumassutillit Kalaallit Nunaat pillugu ilisimasaqalernissaannut atorneqarsinnaasarnerat nuannersuusarpoq. Taamaalillutimmi naleqqiussassaqarsinnaalersarput. Tamatuma peqatigisaanik illoqannginnersap Grønlands Torvip, oqaluffiup Hans Egedes Kirkip aamma inissisimaffigisaata, pinnersarneqarnissaanik isumaginninnissamut Kalaallit Illuat pilersaarusiuleruttorpoq. Taamaattorli ujararujussuit Aalborgip illoqarfittut ikinngutaanit Ittoqqortoormiineersut utaqqisitsipput. Ukiornissaanut umiarsuaq kingulleq illoqarfimmit aallareersimavoq, tamannali aasamut pisinnaassasoq Vang Thomsen neriorsuivoq. Taanna Kalaallit Illuannut siulittaasoq Mogens Sørensen peqatigalugu ujaqqanik pinnersaanermut atorneqartussanik naleqquttunik takuniaajartorluni toqqartuiartorlunilu nunatsinniissimavoq. Kisianni ujaqqat Aalborgip illoqarfittut ikinngutaanit allamit, Nuummit, eqqumiitsuliortunit pinnersarneqassanersut suli nalorngissutigineqarpoq. Ilinniagaqartut Aalborgimi Kalaallit Illuat Københavnimi, Odensemi Århusimilu kalaallit illui allat pingasut assigalugit aamma ilinniagaqartunut kommunini eqqaamiorisani najugaqartunut siunnersuisarnermik ingerlataqarpoq. Aalborgimi efterskolimi atuartut saniatigut ilinniagaqartut 80-it missaanniipput. Kalaallit Illuanni ilinniagaqartunut siunnersuisartut ilinniagaqarnersiutinik agguaassisarnermik isumaginnittut marluupput. Ilinniagaqartut namminneq ilinniakkaminnik toqqaanissamik inissaminnillu isumaginnittarput. Taamaattorli Kalaallit Illuannut attuumassutilimmik inuusuttunut inissiaqarpoq 16-inik, ilinniagaqartut ilinniartuunertik tamakkerlugu ineqarfigisinnaasaannik. Ilinniagaqartunut atatillugu angusaqarluarnissamut najoqqutassarput tassaavoq ilinniagaqartut ilinniakkaminnik naammassinninnissaat, nunatsinnullu uterlutik ilinniakkaminnik atuilernissaat. Kingullerli ajornakusuukannersinnaasarpoq, Vagn Thomsen oqarpoq. Tamatumali saniatigut Kalaallit Illuat aaqqissuussinernut assigiinngitsorpassuarnut atorneqartarpoq. Kalaallit Illuat kalaallinut Kalaallit Nunaannullu attuumassutilinnut kiffartuussiviuvoq. Tamatumanilu kulturimut, inunnik isumaginninnermut ilinniartitaanermullu tunngasut assigiimmik pingaartinneqarput, pisortaq oqaluttuarpoq. Taamaattumik pisiniarfiup kalaallit sanalugaannik kalaaliminernillu nioqquteqartartup saniatigut Kalaallit Illuanni aaqqissuussinerpassuit, oqalugiarnerit, saqqummersitsinerit tusarnaartitsinerillu aamma ingerlanneqartarput. Kalaallit Illuat aamma tamaani kalaallit peqatigiiffiinit atorneqartarpoq. Aalborgimi peqatigiiffinnit pissusissamisoortumik atorneqarnerpaasarpoq, kisianni nunap immikkoortuani peqatigiiffiit tamarmik ukiumut ataasiarlutik Kalaallit Illuanni naapeqatigiittarput. Tamakku saniatigut Kalaallit Nunaannit akuttunngitsumik pulaartoqartarpoq, Kalaallit Nunaanni suliffeqarfinnit oqartussanillu Kalaallit Illuat sulisussarsiorluni oqaloqatiginninnermut atorneqartarpoq avammullu paasissutissiisarneq aamma pingaartinneqarpoq. Isumaginninnikkut suliniutit Inunnik isumaginninnermi siunnersuisarnermi tamanut ammasumi Region Nordimi kalaallinut tamanut neqeroorutaasumi Aalborgimi Kalaallit Illuanni aamma annertuumik suliaqartoqartarpoq. Kalaallit maani najugaqartut Danmarkimilu oqartussat siunnersorneqarnerinut ilitsersorneqarnerinullu piffissangaatsiarujussuaq atortarparput. Sullissisorpassuit isumaqartarput kalaallit tamarmik marluinnik oqaasiliusut. Tamannalu pillugu kalaaleq aperineqaraangat pineqartoq aamma taamaattoqarneranik oqarumasarpoq. Kalaallit ajornartorsiutaanissamik kissaateqartannginnerat ilisarnaataalluartarpoq. Kisianni inatsisitigut isumannaatsuunissaq eqqarsaatigalugu isumaqarpugut, assersuutigalugu avinnissamut piumasaqaatit isumaqatigiinniutigineqarnerinut atatillugu nammineq oqaaserisat atorlugit oqalunnissaq pingaaruteqarluinnartuusartoq, tamatumanilu nutserisorput amerlanertigut isumaginninnermi sullissisuusartoq ikiuuttarpoq, Vagn Thomsen oqaluttuarpoq. Isumaginninnermi suliniutit Kalaallit Illuannit aallaaveqartut ilarpassui sikkersussatut aallartittarput. Taamaalilluni Kalaallit Illuat 2000-imi kalaallinut arnanut kisermaanut Danmarkimi inuiaqatigiinni ajornartorsiortunut najugaqatigiiffimmik pilersitsivoq. Najugaqatigiiffimmit kalaallit arnat, amerlanertigut ikiorsiissutinik pisartagallit imaluunniit siusinaartumik soraarnerussutisiallit, amerlanertigullu angutinik aappaqarnikkut ajortumik nalaataqarsimasut, toqqissisimanartumik atugassaqartinneqalersarput. Namminerisaminnik initaartarput, kisiannili kalaallinik arnanik assingusumik atugalinnik ataatsimooqateqarlutik. Tassani piffissap ilaani »paaqqutarineqartarput« ingerlariaqqinnissamullu ikiorneqartarlutik. Najugaqatigiiffimmi malittarisassat sakkortupput. Inini ataatsimoorfiusartuni imigassartornissaq ikiaroornartutornissarlu inerteqqutaavoq, unnukkullu nalunaaqutaq qulinut eqqissisimaartoqalersussaasarluni. Tamatumali saniatigut najugaqartut allat innimigineqartuartillugit najugaqartut inaanni susoqarnera kimilluunniit akuliuffigineqartussaanngilaq. Suliaqalernissamik neqerooruteqartarneq Kalaallit Jyllandip avannaani najugaqartut 1.800-t missaanniittut amerlanersaat ingerlalluaraluartut  allaat ima ingerlalluartigalutik nalinginnaasumut nallersuunneqarsinnaallutik, Vagn Thomsenip oqarneratut  kalaaleqarpoq atornerluinikkut isumaginninnikkullu ima annertutigisunik ajornartorsiutilinnik immikkut ikiorserneqartariaqarlutik. Taamaattumik najugaqatigiiffiup saniatigut Aalborgimi Kalaallit Illuanni suliaqalernissamik neqerooruteqartoqartarpoq Aalborg Kommunimit aningaasalersorneqartumik. Suliaqalernissamik neqeroorut inunnut suliffeqanngitsunut sammisuuvoq. Tassani kalaallisut, qallunaatut, inuiaqatigiilerinermi assassornermilu atuartitsisoqartarpoq. Sorlaqarfinnik aalajangiusimannginnissaq pingaartuuvoq. Taamaattumik aamma kalaallisut atuartitsisoqartarpoq. Pinngitsoornani takkuttarnissaq piumasaqaataavoq, tamannalu pineqartunut immaqa ajornakusoornerpaavoq. Kisianni piffissap ingerlanerani ima ingerlalluartigilernissaat siunertaavoq suliffeqarfimmi misiligummik sulilersinnaassallutik naggataatigullu suliffittaarsinnaassallutik. Suliniummut ilaalersartut ilarpassui ajornartorsiuteqartarput, immaqa kinguaassiuutitigut atornerlugaasimsarlutik imigassamillu atornerluisunngorsimasarlutik. Taamaattumik Kofoeds Skole suleqatigalugu imerajuttuunermut katsorsartinnissamik neqerooruteqartarpugut. Tassami ingerlariaqqissinnaalersinnagit atornerluinerup qimanneqarnissaa pisariaqartarpoq, Vagn Thomsen oqarpoq. Ornittagaq Akerlianik ornittagaq Perput kalaallinut isumalluuteqarnikkut nukittuunut neqeroorutaavoq. Tassunga inuit piffissaqarluartut, assersuutigalugu soraarnerussutisiallit siusinaartumillu soraarnerussutisiallit orniguttarput. Taakkulu ikorfartoqatigiinnissamut pikkorissuupput, aaqqissuussinernik suliaqartarlutik, angalaqatigiittarlutik akuttunngitsumillu nereqatigiittarlutik. Pingasunngornerit tamaasa unnukkut ilaqutariit unnussiuaartarput nereqatigiinnertalimmik. Unnummi tassani ilinniagartuumik takkuttoqartarpoq meeqqanik isumaginnittussamik, taassumalu meeqqat kalaallisut atuaqatigisarpai, oqaloqatigisarlugit erinarsoqatigisarlugillu. Meeqqani Kalaallit Nunaannut angerlaqqittussaaneq pillugu oqaaserisanik aalajangiusimannginnissaq pingaartuuvoq. Tamannalu tunngavigalugu kalaallit utoqqaanerumaat tamaani najugaqartut eqqarsaatigeqqajaanarput. Taakku Perput ornissallugu nukissaqartuaannartanngillat. Aapparisarlu peerussimappat meeqqallu qanittumi najugaqanngippata tamanna kiserliornermik kinguneqarsinnaasarpoq. Tamaani kalaallinut utoqqarnut, utoqqarnut angerlarsimaffeqareersumi, immikkoortortaqarfeqaleraluarutta ajunngilluinnassagaluarpoq. Vagn Thomsenimilu eqqarsaammiit iliuuseqarnissamut ungasittanngilaq. Taanna, oqarneratut, sumiiffinni attuumassutilinni naasussanik ikkussuisoqareersimavoq. Taamaattumik siunissami ungasippallaanngitsumi Aalborgimi kalaallinut utoqqarnut najugaqatigiiffimmik pilersitsinissamut tigussaanerusumik alloriartoqarnissaa ilimagineqarsinnaagunarpoq. 
!AG02_2008 06-1. Branding Greenland-ip aningaasat utertissavai. Ussassaarisarfinnut aningaasarpassuit atorneqarput. Naalakkersuisoq Aleqa Hammond malillugu aningaasaliissutit utertinneqassapput. Allattoq: Nicolai Stampe Qvistgaard Nutserisoq: Utertoq Nielsen. Nuna tamaat. Air Greenland, Grønlands Turist- og Erhvervsråd, KNI aamma Royal Greenland suleqatigiillutik suleqatigiissitamik »Branding Greenland«-imik pilersitsissapput, nioqqutissat ilisarnaataasa nunani tamalaani ilisimaneqalernissaannik suliaqartussamik. Suleqatigiit Kalaallit Nunaat ussassaarutigissavaat, nunatta nunani tamalaani inuussutissarsiornikkut periarfissai nukittorsarumallugit. Ussassaarinikkut nioqqutissat pitsaassusiat ilisimaneqalissaaq, suliffeqarfimmut nioqqutissiaanullu ilisarnaataasut. Tunngavissaq tamanna illoqarfinnit, naalagaaffinnit, politikikkut partiinit aamma timersortartunit aliikkusersuisartunillu tusaamasanit, avatangiisinit maluginiarneqalernissamik pilersitsiumallutik ussassaaruteqartartunit. Kalaallit Nunaata avatangiisinit, minnerunngitsumik USA-mit, maluginiarneqalernissaa anguniarlugu New York-imi ussassaarisarfik M Booth & Associetes Inc. suleqatigiinnissaq pillugu Branding Greenland-imit isumaqatigiissuteqarfigineqarpoq. Isumaqatigiissut augusti 2007imi atsiorneqarpoq. Ilaatigut peqataasut ilagaat aningaasaqarnermut nunanullu allanut tunngasunut naalakkersuisoq Aleqa Hammond. M Booth & Associetes Inc.imik isumaqatigiissut decembari 2008-p tungaanut ingerlassaaq, ussassaarisarfillu qaammammut 12.000 dollarinik aningaasarsisassaaq, kiffartuussinerat taamatut naleqarmat. Akisunerpaaq Kalaallit Nunaata ilisimaneqalernissaa maluginiarneqalernissaalu anguniarlugit Branding Greenland-ip ussassaarineq sunniutissatut suliniutissatullu toqqarsimavaa. Ussassaarineq PR tusagassiuutit aaqqissuisoqarfiinit tusagassiissutigineqartartoq ussassaarutaavoq atorluarsinnaasoq akikitsorlu. Taamatut ussassaareriaaseq suliffeqarfiit peqataasut namminneq ussassaarinerannut aamma ilanngunneqarsinnaavoq. Ussassaariffissat pingaarnerit pingasut toqqarneqarsimasut tassaapput Tuluit Nunaat, Tyskland aamma USA. Danmark Kalaallit Nunaata tuniniaasarfiisa pingaarnersaraat, taamaattumik tuniniaavissat nutaat pilersinnissaat misilinniarneqalerpoq. Nunani taakkunani ussassaarisarfinnik isumaqatigiissuteqartoqarpoq. M Booth & Associates Branding Greenland-ip USA-mi ussassaarisarfigaa. Naalakkersuisoq Aleqa Hammond ima oqarpoq: Ussassaarisarfiit akeqartitsinerat allanngorarpoq, USA-lu akisunersaavoq. Taamatut ussassaarisarneq ilisimasakka malillugit nunatsinni ilisimaneqanngilaq. Taamaattumik akiliutaasartut annertoorujussuartut isumaqarfigineqarsinnaapput. Ussassaarisarfiilli taakku atorneqartarnerat suliffeqarfinnit, kattuffinnit, nunap immikkoortuinit, illoqarfinnit aamma nunat eqqartorneqalernissamik ilisimaneqalernissamillu anguniagaqarneranni atorneqarluartarpoq. Branding Greenland-ip aningaasaliissuteqarnera qanoq angusaqarfiussanersoq pillugu apeqqummut pingaarnertut oqaatigissavara, illua-tungeriit suleqatigiinneranni Branding Greenland suleqatigiinnermik pitsaasumik pilersitsisimammat, nunanilu allani ussassaarisarfinnik suleqateqarnermik pilersitsisimammat, ussassaarivinni assigiinngitsuni immikkut ilisimasalinnik. Tamatumunnga atatillugu pingaarutilittut erseqqissaatigineqassaaq, tusagassiisarfiit tusagassiortullu pingaarnertut ussassaarivinnittut kiisalu anguniagaqarfii pitsaassusiilu eqqortumik paasineqarsinnaanngimmata. Taamaattumik eqqortumik ussassaarinissami ussassaarisarfiit taakku iluaqutaalluarput, Aleqa Hammond oqarpoq. Taamatut ussassaarineq iluaqutaassasoq naalakkersuisup qularutiginngilaa. 2007-imi Kalaallit Nunaata nunani tamalaani tusagassiuutitigut eqqartorneqarnera annertoorujussuusimavoq, ussassaarinerlu eqqarsaatigalugu 250 millioner koruunit missaannik naleqarsimalluni. Taama maluginiarneqarneq Branding Greenland-ip kisimi pisuussutiginngilaa. Ussassaarisarfinnilli suleqateqarnitsigut anguniagassat pingaarutillit anguneqarsimapput. Ilaatigut kalaallit tunisassiaannik pisisinnaaneq aamma Kalaallit Nunaannut angalalluni misigisaqarsinnaaneq atuartartunut pisiumasunullu anngussimapput. Branding Greenland-ip aningaasaliissutini uterteqqissagai taamaattumik nalilerparput amerlasoorsuanngorlugit, Aleqa Hammond naggasiivoq. 
!AG06_2008 04-1. Nanoq apissiminut pulagallartoq. Inatsisartuni immikkut ittumik ataatsimiinneq ilimagineqareersutut Jonathan Motzfeldtimut nersorinnissuterpassuarnik imaqarpoq. Allattoq: Stina Skifte Nutserisoq: Gâbánguaq Johansen. NUUK. Tallimanngormat ualikkut kingusissukkut Jonathan Motzfeldt Inatsisartut siulittaasuattut tunuarmat oqaatsit nersorinnissutaasut amigaataanngivipput. Naalakkersuisut siulittaasuat Hans Enoksen killitsisimaarpoq: Tupinnaqaaq maaniissinnaagavit nanorujussuartut nukittutigalutit. Tamanna ingerlariaqqinnissatsinnut aamma nukissaqalissutigaarput. Inoqatinnut ataqqinninneq pingaartitariuaannarsimavat. Ataatsimik oqarfigaarma: »Qanorluunniit politikikkut annertutigisumik »kamaakkaluarluta assortuukkaluarlutalu« ikinngutigiittuaannassaagut«, tamanna puiguikkiussimavara. Neriuppunga innuttaasut akornanni ataqqinassutsit attattuaannassagit. Inatsisartut immikkut ittumik ataatsimiinnissaat sioqqutitsiarlugu aviisi Sermitsiaq nittartakkamini allappoq arnaq Jonathan Motzfeldtimik aamma Jens Jakobsenimik kinguaassiuutitigut kannguttaalliorfiginnissimasutut unnerluutiginnittoq siusinnerusukkut sulisitsisorisimasaminut assingusunik ilumuunngitsunik pasilliuteqarsimasoq, tamannalu Inatsisartut ataatsimiittarfianni pissanganermut minnerulissutaanngilaq. (Qupp. 3 atuaruk, aqq.). Nittartakkami saqqummiussap imarisaa politikerit amerlanersaannit paasineqareersimagaluarpoq, tamannali oqaatsimik ataatsimilluunniit eqqaaneqanngilaq. Taamatuttaaq Inatsisartuni oqaluttarfimmit suliaq iserfigineqanngilaq Demokratineersoq Per Berthelsen, Jonathan Motzfeldtimit Demokratit Inatsisartut siulittaasussaattut piukkussaminnik taamaallaat ilisimatitsinissaannik erseqqissaassuteqartumit unitsinneqartoq eqqaassanngikkaanni. Taamatuttaaq Isak Davidsen, Tommy Marømut sinniisussatut aggersarneqarsimasoq, aamma Demokratinit akueriumaneqanngilaq. Isak Davidsen siorna aggustimi sinniisussatut inissisimanerminit tunuarnissamik qinnuteqaateqarsimavoq, qinnuteqaataali Inatsisartunit, tunuarniutinik oqaluuserinnittussanit, oqaluuserineqanngisaannarsimavoq. Taasissutigineqarnermi kingorna Isak Davidsen Siumukkunni partiqatiminut ingissinnaanngorpoq. Agnethe Davidsen eqqaaniaraat. Inatsisartunut ilaasortat ataatsimiinneq aallarnerlugu Inatsisartunut ilaasortaq Nuummilu borgmesteri, Agnethe Davidsen, novembarimi 2007-imi toqukkut qimaguttoq, eqqaaniarlugu minutsimi ataatsimi nipaallisimapput. Ilaasortaq erlinnartoq ataqqineqarluartorlu annaasimavarput. Eqqaaneqarnera ataqqinartuuli, Jonathan Motzfeldt ataatsimiinnerup ammarneqarnerani oqarpoq. Ilimagineqareersutut naalakkersuisooqatigiinnit Ruth Heilmann, Siumut, siulittaasussatut sassartinneqarpoq, illuatungiliuttunilllu Josef Motzfeldt, Inuit Ataqatigiit, sassartinneqarluni. Ruth Heilmann 15-init taaneqarluni Inatsisartut siulittaasussaattut qinigaavoq, akerliullutik taasisut 13-iusut. Demokratineersoq Palle Christiansen angallannikkut ajornartorsiutit tunngavigalugit ataatsimeeqataasinnaanngimmat partii Siumullu isumaqatigiissuteqarsimappat Inatsisartuni taasisoqassatillugu Vittus Mikaelsenip taaseqataasannginnissaanik. Jonathan Motzfeldt, naatsuliorluni, tunuarnissamik qinnuteqaateqareermat, partillu sinnerlugit oqaaseqartitanit qinnuteqaataa akuersissutigineqarmat nersorinnissutit imaaginnavipput. Sorsoqatinnaava Lars-Emil Johansen ima oqarpoq: Tunuarnissamik kissaateqarputit naak eqqartuussisulersuussinikkut tamanna piumasaqaatigineqarsimanngikkaluartoq. Siumukkormiorpassuit sinnerlugit oqarusuppunga, upperivatsigit aamma tatigivatsigit. Tamannalu akerlianik uppernarsaasoqarserlugu aalajangiusimarusupparput. Misigisat artornartut nukittuunngortitsisarput. Aamma misigisaq tamanna nukittorsaatigissagit upperilluinnarpara. Kammalaatigalutillu ikinngutigaatsigit aamma asavatsigit, Lars-Emil Johansen oqarpoq. Jonathan Motzfeldt oqaaseqartunut »qujassuteqarami« nipaa killitsisimarpaluppoq. Nanoq angisooq oqaluttarfimmit aqqarpoq ataatsimiittarfimmilu issiavimmut ingilluni. Sinikkallassallunili apissiminut pulavissunngilaq. Ilaatigut Inatsisartuni aalisarnermut, piniarnermut nunalerinermullu ataatsimiititaliamut siulittaasunngorpoq, kiisalu nunanut allanut isumannaallisaanermullu ataatsimiititaliamut siulittaasumut tullersortinngorluni. 
!AG06_2008 03-2. Angajoqqaarsiaasartunut malittarisassat allanngortinneqassanngillat. Nuuk (LP). Ilaqutareeqarnermut Naalakkersuisunut ilaasortap Arkalo Abelsenip ilaqutariinnut angajoqqaarsiaasartunut akuersisarnissaq pillugu malittarisassat allanngortinnissaannut pilersaaruteqanngilaq. Arkalo Abelsen naapertorlugu angajoqqaarsiaasartussat qinnuteqaateqarneranni nalilersuineq kommuninit ingerlanneqareertarpoq. Taamaattumik Arkalo Abelsen isumaqanngilaq ukiut killissaattut aalajangiisoqartariaqartoq. Angajoqqaarsiaasussat inuttut kinaassusaata ullumikkornit sukumiinerusumik misissorneqartassanngitsut aamma Naalakkersuisut piumasarinianngilaat: »Angajoqqaarsiaasussat tarnit pissusaannik ilisimasalimmit naliliiffigineqartarnissaat Naalakkersuisunit pisariaqarsorineqanngilaq. Taamatut piumasaqarnerup aamma akuersinissaq pillugu ingerlaatsit annertumik kinguarsassavai, tassami kommunini tarnit pissusaannik ilisimasallit amigaatigineqartorujussuummata«. Aalajangiinerit marluusut taakku angajoqqaarsiaasartut peqatigiiffianit mamiatsaatigineqarput. Tarnit pissusaannik ilisimasallip misissuisarnissaanut piffissaqartoqanngippat siulittaasoq Ellen Sofie Chemnitz naapertorlugu minnerpaaffissatut angajoqqaarsiaasussat pillugit nakorsamit oqaaseqaammik pissarsisoqartariaqarpoq imaluunniit sukumiinerusumik oqaloqatigineqartariaqarput: Arkalo Abelsenip oqarneratut ingerlaaseq taama sukkatigissappat, aaqqissuussaanermi qanoq neriuutaarulluinnartoqarsimatigisoq takussutissaavinnarpoq, Ellen Sofie Chemnitz allappoq. Ellen Sofie Chemnitz aamma isumaqanngilaq Arkalo Abelsenip angajoqqaarsiaanissamut ukiut killissarititaasut amerlineqannginnissaannut tunngavilersuutit attanneqarsinnaasut, tassami imatut allakkami 20-nik ukiullip qatanngutini imminit nukarliit paarsarilersinnaasariaqarpai: »Taamatut inissiisarneq ulluinnarni ilaqutariinnut inissiinertut taaneqartarpoq, tamannalu inatsisini eqqarsaatigineqarsinnaavoq«, Ellen Sofie Chemnitz allappoq. 
!AG06_2008 03-1. Motzfeldtimik suliaq kigaalaarunneqartoq. Arnap naammagittaalliuutaa politimesterimit aatsaat sap. akunnerani kingullermi naalagaaffiup eqqartuussissuserisuanut nassiunneqarpoq. Allattoq: Christian Schultz-Lorentzen Nutserisoq: Gâbánguaq Johansen. København. Arnap 30-nik ukiullip Jonathan Motzfeldtimut aamma Inerisaavimmi pisortamut Jens Jakobsenimut kinguaassiuutitigut kannguttaalliorfiginnissimaneq pillugu unnerluussutaanut ilungersunartunut atatillugu suliami allagaatit naalagaaffiup eqqartuussissuserisuanut tunniunneqarnissaat pineqartillugu Nuummi Politiit ulapittorujussoorpasinngillat. Aatsaat sap. akunnerani kingullermi Nuummi politiinit suliami allagaatit naalagaaffiup eqqartuussissuserisuanit tiguneqarput pineqartunut marlunnut Motzfeldtimut aamma Jakobsenimut, pasilliutinik tamanik ilumuunnginneraasunut maannalu minguiarneqarusuttunut pineqaatissiissutaasinnaasumik suliaqalernissaq Nuummi Politiinit itigartitsissutigineqarmat arnap naalagaaffiup eqqartuussissuserisuanut naammagittaalliuuteqarneraniit qaammatip aappaata affaa qaangiuttorlu. Nuummi politimesterimit poortugangaatsiarsuaq allakkerivikkut nassiussaq aatsaat sap. akunnerani kingullermi tiguarput. Maannalu suliap sunik imaqarnera naalagaaffiup eqqartuussissuserisuanit paasiniarneqartussanngorpoq. Qaammatip aappaa affaq sivisuutut misinnarsinnaagaluartoq tamanna suliani taamaattuni nalinginnaanngitsutut oqaatigineqarsinnaanngilaq. Politiit pappiaraanik katersisussaapput, imaqarniliortussaallutik, naqiterisussaallutik allarpassuarnillu suliaqartussaallutik, Mikkel Thastrum, naalagaaffiup eqqartuussissuserisuani paasissutissiisarnermut tunngasuni sulialik, nassuiaavoq, naatsorsuutiginerarlugulu suliap soqutiginaateqarnini tamaginnillu eqqumaffigineqarnini pissutigalugu naalagaaffiup eqqartuussissuserisuani suliassaatigineqartuni allerpaanngorlugu inissinneqarnavianngitsoq. Juulleraluartorluunniit naalagaaffiup eqqartuussissuserisuani suliaq sukkasuumik ingerlanneqarsimagaluarpat apeqquterpassuit pingaarutillit akissutissarsisineqarsimassagaluarput. Tamatumunnga taarsiullugu suliaq ingerlarsulersimavoq ilungersunartunik nassataqarluni. Sap. akunnerani kingullermi Jonathan Motzfeldt politikikkut tatineqarnermi kingorna Inatsisartut siulittaasuattut nammineerluni tunuarpoq, kinguaassiuutitigut kannguttaalliorfiginnissimanermik unnerluussutinit Kalaallit Nunaata tusaamaneqarnera ajoquserneqarmat. Siumukkormiu 69-inik ukiulik aallaqqaataaniilli pisuussuteqannginnerminik nalunaarsimavoq, taamatuttaarlu Nuummi politiit unnerluutiginninnissamut tunngavissaqannginneraasimalllutik. Uppernanngitsoq. Tamatuma kingorna paasinarsivoq arnaq Inatsisartut Allattoqarfianni sulisoq siusinnerusukkut Kalaallit Nunaanni Takornariaqarnermut Inuussutissarsiornermullu Siunnersuisooqatigiinni atorfeqarnermini sulisitsisuminut Stig Rømer Wintherimut sualuttunik ilumuunngitsunillu pasilliuteqarsimasoq. Taama pisoqarsimavoq nammineerluni soraarneraniit sap. akunneri tallimat qaangiummata, maannalu inuttaata uppernassusaa apeqquserneqalerpoq. Stig Rømer Winther ilisimasani tunngavigalugit tallimanngormat politiinut saaffiginnippoq. Arnamit uanga nammineq iliuuserisimanngisannik pasillerneqarneq nalaassimavara. Allaammik naammagittaalliuutini uannut ingerlatinnagu siulersuisunut ingerlatissimavaa. Nuanniitsorujussuuvoq pisimasorlu tamanna arnaq taanna pillugu immaqa arlaannik oqaluttuussisinnaavoq taamalu suliamut nutaamut pingaaruteqarsinnaalluni. Tassunga atatillugu erseqqissarusuppara suliami arlaannaannilluunniit illersuinissamut imaluunniit illiunnissamut soqutigisaqannginnama. Nuna qimallugu Danmarkimi nutaamik suliffittaariartulerpunga. Kisianni politiinut saaffiginnittariaqarsimavunga. Ilisimasanik immaqa aalajangiisuusunik saqqummiunneqanngisaannartunik pigisaqaannarnissara akuerisinnaanngilara, Stig Rømer Winther nassuiaavoq. AG-mit arnaq, ilaatigut Kalaallit Nunaanni Takornariaqarnermut Inuussutissarsiornermullu Siunnersuisooqatigiinni sullivimmi avatangiisinik isumakulunnartunik naammaginnissimanngitsoq, oqaaseqartinniaraluaratsigu iluatsinngilarput. Unnerluussut aqutsisunit suleqataasunillu ilumuunnginnerarneqarsimavoq. 
+!AG06_2008 02-1. Napparsimasunik oqaluttuaq. Mianersoqqussutit imaaginnavikkaluartut peqqinnissaqarfiup naalakkersuisunit nunatsinnut nuunneqarnera aningaasaliissutillu imaaliallaannaq ikililerneqalernerat peqqinnissaqarfimmullu ataatsimoortumik aningaasaliissutit pingaarutillit ilaannik siunertanut allanut atuipiluttoqalernera ajorluinnartumik kinguneqalersimavoq. Taama milluaanermik periuseq akisussaassuseqanngitsoq tamanna taamanernilli peqqinnissaqarfitta aningaasassaqarneranik killilersuilersimavoq. Tamanna nunatsinni peqqinnissaqarfiup Danmarkimilu peqqinnissaqarfiup imminnut ungasilliartuinnalersimanerannut pissutaavoq, taamaalillutimmi kalaallit napparsimasut amerlanertigut eqqumiigeqisaminnik Danmarkimi napparsimasutut imaaliallaannaq katsorsaariaatsinik pitsaanerpaanik neqeroorfigineqartarunnaarsimapput. Innuttaaqatitsinnut pissarissaarnerusunut ilaginnaaginnartunut pissutsit soorunami taamaanngillat. Taakku napparsimmavinni namminersortuni tamalaanik suliaritinnernut akiliisinnaassuseqarput. Imaluunniit naammattumik nuimassuseqarsimagunik pisortanit akiliunneqartussanngortittarlutik. Inuiaqatigiinni nuimanernut nuimannginnerusunullu agguataarneqarsimasuni pisuut piitsullu assigiinnginneruleriartuinnarfigisaanni misigisartakkatsitut katsorsarneqarnissamut periarfissat pineqartillugit aamma naligiinngilagut. Aningaasaateqassuseq aalajangiisuusarpoq. Imaanngilarli kikkut tamarmik ilaginnarneqarnerat oqaatigineqartoq. Danmarkimi inuunermut pingaaruteqarluinnartumik katsorsartinnissanut akuerisaasoqartarpoq. Akerlianik amerlanertigut kisimiittarput. Kiserliornerminni napparsimasut nappaatitik sualuttorujussuit inuunermullu aarlerinartorsiortitsisuusut pillugit ernummateqarnerminnik akiugassaqartarput. Napparsimasunut nalinginnaasunut ilaqutaasunik ingiallorteqartitsinissamut aningaasatigut tapiissuteqarnissaq pineqartillugu pisortat imaaliallaannaq akuersitinneqarsinnaasanngillat. Uffa napparsimasut sapinngisamik toqqissisimanarnerpaanik avatangiiseqartillutik ajorunnaalertornerusarnerat ilisimatusaatinit tamalaanit misilittakkanillu takutinneqartaraluartoq. Tamatuma akerlianik asasanut maqaasineq sungiussimasanullu angerlarserneq annertuallaaleraangata amerlanerit perulunnerulersarput. Taamaattumik siunissami Danmarkimi katsorsartikkiartortussanut ingiallorteqarnissap ajornannginnerulernissaa anguniarlugu piffissami matumani atsiornernik katersisisoqarnera pissutissaqarluarpoq. Tamannali timmisartumut bilitsiliinerinnakkut kiisalu najugaqarnerup tamakkiisumik ilaannakuusumilluunniit akilerneqarnerinnaatigut aaqqinneqarsinnaanngilaq. Aamma piffissami sivikinnerusumi sivisunerusumiluunniit suliffigisamit inatsisit naapertorlugit sulinngiffeqarallarsinnaanissaq pisariaqassaaq. Inuiaqatigiinnut suliassap tamatuma aaqqinniarnissaa ajornaatsuinnaanngimmat nassuerutigisariaqarpoq. Kisianni taamaaliunnginnissamut akissaqanngilagut. Napparsimmaveqarnikkut periarfissanik pigisaqartinnata aammami pissutsit suli ukiorpassuarni taamaassammata innuttaaqatitsinnillu ilaquttanillu kilometererpassuarnik ungasissusilimmut aallartitsisariaqartartilluta taakku pitsaanerpaanik avatangiiseqarnissaannut katsorsarneqarnissamullu pitsaanerpaanik periarfissaqartitaanissaannut akisussaaffimmik inuiaqatigiit soorunami tigusisariaqarput. Taamaattumik politikerit itisuumik sininnerminnit iternissaannut piffissanngorpoq. Aap, tamatuma qangalili pisimannginnera paasiuminaappoq. Aatsitassarsiornermit uuliasiornermillu milliarderpassuarnik isertitaqalernissaq naalakkersuisunit oqaluuseriumaneqarumasarpoq. Kisianni politikerit imminnut tammartitaralutik piviusunik qimarratiginninnertik qaangerlugu allanngortitsillutillu innuttaasut ajornartorsiutaasa tunngaviulluinnartut ilaannik aaqqiissuteqaraluarunik tamanna kusassaatigissagaluarpaat. 
!AG06_2008 06-1. Angerlarserneq nappaammut sakkortusaataasinnaasoq. Nunaqqatit ilaquttaminnik najorteqannginnertik pissutigalugu inuunerminnik sukkanerusumik immineerisarnerat Kalaallit Peqqissartut Illuanni uninngasunit misigineqartarpoq. Allattoq: Christian Schultz-Lorentzen Nutserisoq: Gâbánguaq Johansen. København. Inuit ima sakkortutigisumik maqaasinertik pissutigalugu sukkavallaamik inoorususeeruttartut takusarsimavakka. Ilaatigut angut ilaquttaminut Kalaallit Nunaanniittunut maqaasiuartoq. Taanna nappaamminik soorunami toqquteqarpoq, kisianni nunami takornartamiinnermini kiserliornerata inuuneranut aamma sivikillisaataanera erseqqilluinnarpoq. Taama oqaluttuarpoq arnaq 49nik ukiulik Københavnip eqqaani Brønshøjimi Kalaallit Peqqissartut Illuanni najugaqartoq. AG alakkaavoq Danmarkimi katsorsartinnermi ilaquttat ajornannginnerusumik najortigineqarsinnaasariaqarnerat pillugu peqqissartut isumaannik tusarniaalluni. Taama kissaateqartoqarneranut kalaallit maannamut 2000-it atsiorsimapput katsorsartikkiartortunut ingiaqataasinnaanermut pissutsit pitsanngorsarneqarnissaannik piumasaqaateqarnermut ajornanngippat Københavnimi illusimmavimmik pilersitsinikkut. Illusimmaviliornissamik eqqarsaat pitsaalluinnartuuvoq. Napparsimasut ilaquttaminnit najorneqarnissamik pisariaqartitsisorujussuusarput inuunermi ingerlaqqinnissamut nukissaqarnerulersinnaajumallutik. Peqqissartut pulaarneqaraangamik qanoq qiimmatsiallatigisarnerat erseqqilluinnartarpoq, peqqissartut sisamat 45-t aamma 75-it akornanni ukiullit, kinaassutsiminnik isertuussiumasut, ullup-qeqqatalu siorna taanna Peqqissartut Illuanni torsuusat ilaanni issiaartarfimmi issiaartut, oqaluttuarput. Sualuttumik inuunermullu aarlerinartorsiortitsisumik nappaateqartilluni kisimiittarneq ilungersunarluinnartuusarpoq. Taamaattoqartillugu nakorsap qanorpiaq oqaaseqarsimaneranik oqaloqateqarnissaq pisariaqartinneqarluinnartarpoq. Kisianni oqaloqatissaqartoqartanngilaq, peqqissartut sisamat oqaluttuarput. Taakku ilaat ataaseq ukiuni marlunni Peqqissartut Illuanni najugaqarsimavoq ataasiaannarlunilu pulaarneqarsimalluni. Eqqarsaatit artornartut. Peqqissartut Illuanni pisortaq, Stine Kilime Hansen, ilaquttanik najorteqarnerup napparsimasunut iluaqutaasarneranik qularutiginninngilluinnarpoq. Misilittakkavut naapertorlugit napparsimasunut ilaquttaminnit piffissami sivikitsumi sivisunerusumiluunniit najorneqartunut katsorsartinneq napparsimanerlu pitsaanerusumik ingerlasarpoq. Sulisutut ilaquttamut qanigisamut qanimut attaveqarneq tatigisaqarnerlu taarsersinnaanngisaannarparput. Tamatuma saniatigut eqqaamaneqartussaavoq napparsimasut ernumanerat unnuakkut kisimiinnermi sulisoqartinnagulu sakkortunerpaasarmat. Taamaalinerani eqqarsaatitik kisimiillutik atortussaasarpaat, Stine Kilime Hansen oqarpoq. Ullumikkut Peqqissartut Illuanni siniffiit 45-nik amerlassuseqarput siniffiillu sinnerlugit uninngasussaqartillugu napparsimasunik illusimmavinnut akunnittarfinnullu Københavnip eqqaaniittunut inissiisariaqartarluni. Inissaqartillugu ilaquttat Peqqissartut Illuanni ineqarsinnaasarput, napparsimasunilli tikittoqartillugu sukkulluunniit inissamit peertariaqartarlutik. Taamalu pisoqartuartarpoq, tamatumalu kinguneranik ilaqutaasut nuuttaqattaartuartariaqartarput Tamatuma qaavatigut amerlanertigut aamma piffissami sivisunerusumi akunnittarfimmiissinnaasanngillat, tamatumani aamma nuuttaqattaartariaqartaramik. Ilaqutaasut Danmarkiliartarput asasatik ikorfartoriarlugit, piffissali ilarujussuani inissaqarniarnikkut nalorninartorsiortuartarnerminnik iluarinninngitsooratarsinnaasarput. Napparsimasoq aamma nuanniitsumik sunnerneqartarpoq. ilaquttaminnik ineqartitaasinnaannginnerminnik paasiuminaatsitsisaramik, Stine Kilime Hansen oqarpoq. Siniffiit amerlanerit. Peqqissartut Illuat Brønshøjimiittoq Hellerupimiit nuunnermiilli inissamik amigaateqarnermik ajornartorsiuteqartuarsimavoq. Alliliinissamik Peqqissartut Illuata siniffinnik 15-inik ilassuteqarfigineqarfissaanik pilersaaruteqartoqarpoq. Pilersaarusiaq Københavnip kommunianit akuersissutigineqareersimavoq. Maanna namminersornerusunit akissuteqarfigineqarnissaq utaqqiinnarneqarpoq. Alliliisoqarneratigulli ilaqutaasunut inissamik ajornartorsiutit aaqqiivigineqarnavianngillat, taakkumi ilaquttaminnik immaqa napparsimaruluttunik ikorfartuiniarnerminni suli nuutsinneqaqattaaratarsinnaassapput. Periarfissaq tassaasinnaagaluarpoq ataasiartaasumik ataatsimoorussamik pilersaarusiorneq, nalinginnaasumik isumaqartoqarmat siunissami suli ukiorpassuarni Kalaallit Nunaat napparsimasunik Danmarkimut katsorsartitsiartortassasoq. Juliane Henningsen, IA sinnerlugu Folketingimut ilaasortaq, aaqqiissutissamik allamik misissueqqaarniarpoq. Jyllandimiunut periutsimik taaneqartup misissornissaa LarsEmil Johansenilu marluulluta isumaqatigiissutigaarput. Ullumikkut Københavnimi inissianut arlalinnut ilaqutaasut Rigshospitalimut unitsinneqarsimatillugit ilaqutaasunit Jyllandimeersunit atorneqarsinnaasunut naalagaaffik akiliuteqartarpoq. Tamanna immaqa aaqqiissutaasinnaavoq. Kisianni peqqinnissaqarfik Kalaallit Nunaannit oqartussaaffigineqalersimavoq Jylland taamaanngilaq? Periuseq tamanna kalaallinut ilaqutaasunut nuunneqarsinnaanngippat Inatsisartunit tungaannit aningaasaqarnikkut tulleriiaarinissaq apeqqutaalissaaq. Politikikkut tamanna qanoq isikkoqassanersoq naluara, kisianni napparsimasut ilaquttaminnit Danmarkimi najorteqarnissamut periarfissaqarnissaat pingaartuuvoq, Juliane Henningsen oqarpoq. 
!AG06_2008 13-1. Avatangiisinut suliniutinik pitsaasumik naliliineq. Issittumi suliniutinut 600-nut avatangiisit eqqarsaatigalugit tapiissutit naalagaaffiup kukkunersiuisuinit iluarisimaarneqarput. Ritzau bureaumit. Danmark. 1994-imiilli Danmark Avatangiisinut aqutsisoqarfik aqqutigalugu issittumi, pingaartumik Kalaallit Nunaannut, halv milliardi koruuningajannik atuisimavoq. Aningaasallu naammagisimaarnartumik atorneqarsimapput, Naalagaaffiup kukkunersiuisoqarfianit nalunaarusiap nutaap kingorna Folketingimi naalagaaffiup kukkunersiuisui maluginiagaqarput. Issittumut avatangiisinut tapiissutit (Danceamik taaneqartoq) Kalaallit Nunaanni avatangiisini pinngortitamilu ajornartorsiutit aaqqiiviginissaannut pingaarutilerujussuusimapput, aamma Avatangiisinut aqutsisoqarfiup Kalaallit Nunaannilu oqartussat akornanni suleqatigiinneq pitsaasuusimavoq, naalagaaffiup kukkunersiuisui erseqqissaapput. Silap pissusaata allanngorneranik apeqqutit pingaartilluinnarneqarsimapput, suliniuteqarfiillu allat tassaasimapput peqqinneq, uumasoqassutsikkut assigiinngiaassuseq kiisalu najukkami avatangiisinut tunngasut. Piffissami 1994-imiit 2007imut suliniutit 600-ngajaat tapiiffigineqarsimapput, aningaasallu amerlanerpaartaat Issittumi Siunnersuisooqatigiit, 1996-imi pilersinneqartoq, aqqutigalugu atugassiissutigineqarsimapput. Siunnersuisooqatigiinnut ilaasortat tassaapput nunat issittumiittut arfineq-pingasut: Danmark, Sverige, Norge, Finland, Island, Rusland, Canada aamma USA. Suleqatigiinnermut tunuliaqutaasoq tassaavoq issittumi avatangiisit pillugit ernumaleriartorneq kiisalu sananeqaatit navianartut nunanit suliffissuaqarfianeersut anorimit sarfamillu issittumut ingerlanneqartarnerannik pasitsaassisimaneq. Issittumi Siunnersuisooqatigiit sulineranni angusat pingaaruteqarnerpaartaasa ilaat tassaavoq ACIA-mik nalunaarusiaq 2004meeersoq, issittoqarfiit kiatsikkiartulersimanerannik tamatumalu pinngortitamut inunnullu millionerpassuarnut tamaani najugaqartunut nassataanik allaaserinniffiusoq. 
!AG06_2008 25-1. Oqaatsitta salliutinneqarnissaat uumissuinermik tunngaveqanngilluinnarpoq. Allattoq Edvard Geisler, Ilulissat. Oqaatsitta salliutinneqarnissaannik siunnerfeqarneq uumissuinermik tunngaveqanngilluinnarpoq imaluunniit immikkoortitsinermik tunngaveqanngilluinnarpoq. Nunatsinni paasissutissat suugaluartulluunniit nunatsinni amerlanerpaanit paasineqarsinnaassappata oqaatsit sorliit atoraanni sunamita pitsaanerpaava? Apeqqutip taassuma akinissaa utoqqatsissutissarsiorani patsisissarsioranilu akissagaanni oqartariaqarpoq; kalaallisut oqaatsivut! Qunutunerunanilu iluareqqusaarnertut oqaatigineqarsinnaanngilaq, nunagisami nammineq oqaaserisat salliutinneqarnissaannik kissaateqarneq siunnerfeqarnerlu. Oqaatsittali atorneqarnerunissaannik siunnerfeqarneq nunatsinni innuttaasunut saaffiginninneruvoq, qamannga pisumik kissalaarnermik anisitsiffiusoq, inuiaqatigiit amerlanerpaat imminnut paaseqatigiissinnaanerannik oqariartuuteqarfiusoq. Kissaat taamaattoq uummissuinermut immikkoortitsinermullu saatsinniarneqarsinnaanngilaq, imminuinnaq eqqarsaatigisimanngikkaanni. Nunaqqatigut amerlaqisut kalaallisuinnaq oqaasillit qanoq sivisutigusumik tunulliussimajuarniaratsigit? Taakkua qallunaatuinnaq imaluunniit allamiutuinnaq oqaaseqartuugaluarunik aatsaanaasiit illersorumaneqassagaluarput. Naamik, ammip qalipaataanik immikkoortitsiniartutut, uumissuiniatut imaluunniit avissaartitsiniatut upissunneqarput? Sooruna tassani taama immikkoortitsineq malunnartigisoq? Kalaallit oqaasiinik paasinnissinnaasut nunatsinni amerlanerungaarput. Amerlanerussuteqarluartullu tunngavigalugit isummersorneq ajorpa imaluunniit namminissarsiorneraasiit ukiuni tulliuttuni aallaavioqqissava? Oqaasiinnaanngitsumik alloriartanngikkutta qaqugorsuarmut nikeriarnavianngilagut. Kikkut allat tassani alloriassutissagamitigut? Nammineerluta allorianngikkutta nangaasut allallu alloriassunnavianngilaatigut, tamakkuami iluareqqusaartutut, immikkoortitsiniatut allatulluunniit nalilersortussavaatigut, nunaqqatigut kalaallisuinaq oqaasillit eqqarsaatiginngiivillugit. Ersisaarutit, iluareqqusaarnermut, uumissuinermut aammalu immikkoortitsianermut tunngassutillit kalaallisuinnaq oqaasilinnut tutsinniarneqartartut illuatungilerlugit oqarusuppunga, kalaallisut oqaatsitsinnik paasinnissinnaanerup atuisinnaanngornerup ammaassassaasa ilagissammassuk, guldiutitta pingaarutillit allamiunut innersuunneqarsinnaanngorneri, oqaatsivut atorlugit, tassalu atuakkiaatigut nalissaqanngitsunik paasissutissanik imallit, nunatta oqaluttuarisaaneranut nunatsinnilu pisarsimasunut paasissutissanik qalaartut, ajoraluartumilli kalaallisut oqaaseqanngitsorpassuarnit atuarneqarsinnaanatillu paasineqarsinnaanngitsut. Oqaatsitta atorneqarsinnaanerannut patsit pitsak, iluareqqusaarnermut, immikkoortitsianermut il.il. tunngaveqanngilluaasartoq, guldtiutittali ilaasa atuakkiat, inuiaqatigiinnut tamanut eqeersaataalluarsinnaasut innersuunneqarsinnaasunngornissaannut oqariartuuteqarfiusoq. Ajortussarsiuinnarani sorpassuarnik ajunngequtinik nassaartortoqarsinnaagaluarpoq. Kalaallit oqaatsitsinnik atuisinnaaneq aamma nunarsuarmioqataaneruvoq, naak inuit ilaasa oqaatsivut nunarsuarmioqataanermi atorsinnaanngitsutut nalilerniartaraluaraat. Kalaallit oqaasiinik illersuineq imminut pingaartinnerunngilaq, kinaassutsittali inuiattullu immikkoorutitta ilisarnaatigivaat nunarsuarmioqataanitsinnut tunngaviliisuulluinnartut. Nunarsuarmioqataanitsinni qassikattaannaanerput oqaatsitta salliutinneqartariaqannginnerinut tunngavilersuutigineqartarpoq. Oqarusuppunga quliinnaagaluaruttaluunniit inuiaavugut immikkoorutillit, nunarsuarmioqataasutut allatut ataqqisariaqartut. Ukiortaarsiorluarisi, ikinngutinnersumillu inulluaqqusillunga. 
!AG06_2008 07-1. 
Aaqqissugaasumik akuttoqatigiissaakkamillu periuseqarneq sakkussaalluartoq. 
Ilulissani ataatsimeersuarnermut peqataasorpassuaqarneratigut autisme aamma ADHD pillugu ilisimasassanik inuppassuit pisariaqartitsinerat takutinneqarpoq. 
Allattoq: Lotte Petersen Nutserisoq: Gâbánguaq Johansen. 
Ilulissat. 
Nunatsinni meeqqat ADHD-mik autismimillu nappaatillit pillugit ilisimasaqarnissaq pisariaqartinneqartorujussuuvoq. Pineqartoq pillugu PPR-nordimit (Avannaani perorsaanikkut/psykologiskimillu siunnersuisarneq) aamma Ilulissat Kommuniannit aaqqissuunneqartumik sap. akunnerani matumani pingasunngornermiit tallimanngornermut ataatsimeersuartitsinermut ilimagisamit amerlanerujussuit soqutiginnillutik nalunaarsimapput. Peqataaniarlutik nalunaarsimasut 80-iupput, sulilu utaqqisoqarpoq. Eqqarsaatigisimagaluarparput avannaaneersuinnarnik qaaqqusiniarluta, kisianni illoqarfinnit allanit aamma soqutiginnittoqarsimavoq, PPR-nordimi skolepsykologi, Bente Støvring, oqarpoq. Peqataasussat tassaapput inuit ulluinnarnik meeqqanik ADHDmik autismimillu nappaateqarnerminnik ersersitsisartunik isumaginnittut. Tamakku tassaapput ilinniartitsisut, perorsaasut timelærerillu. Taakkua ilaat nunaqarfimmit, meeqqamik ataatsimik malinnaaniarnermik ajornartorsiuteqartumik, isumaginniffigisaminnit pisuupput. Ataatsimeersuaqataasut Ilulissanit, Upernavimmit, Uummannamit, Qeqertarsuarmit, Narsamit, Aasiannit, Sisimiunit, Maniitsumit Nuummillu pisuupput. Naatsorsuutigaarput ukiup ataatsip ingerlanerata iluani nutaamik ataatsimeersuartitsisinnaassalluta soqutiginnittut allat aamma periarfissinneqarsinnaaqqullugit, psykologi oqaluttuarpoq. Ilisimasaqarneq attaveqarfeqarnerlu Ataatsimeersuarneq suliamik paasisimannittut suliassanik meeqqanut autismimik ADHD-millu sunnerneqarsimasunut tunngasunik ilisimasaqarnerulernissaannik siunertaqarpoq. Pissusilersuutit aalajangersimasunik paasinnittarnissaq ilikkarniassavaat, meeqqanut qanoq qisuariaateqartarnissaq ilisimalerniassammassuk, Bente Støvring oqarpoq nangillunilu: Aamma neriuutigaarput peqataasut attaveqaateqarfimmik pilersitsinissamut imminnut atorsinnaalissasut. Tallimanngornermi piffissamik. immikkoortitsisoqassaaq peqataasut telefonit normuinik e-mailinillu paarlaasseqatigiissinnaaqqullugit. Peqataasut tamarmik nappaatit pillugit paasissutissanik, aatsaat kalaallisut nutserneqarsimasunik tunineqassapput. Assigiinngissutit annertuut ADHD aamma autisme assigiinngissutilerujussuupput. ADHD innarluutaanngilaq, qaratsamili ajoqutaalluni nakorsaatit atorlugit katsorsarneqarsinnaasoq. Taamaakkaluartoq perorsaariaaseq meeqqanut assigiinngitsunut marlunnut atorneqartussaq assigiissutilerujussuuvoq: Meeqqat autismeqartut akunnerminni assigiinngitsorujussuupput. Kisianni inooqatigiinnermi ingerlalluarsinnaannginnertik assigiissutigaat, aamma aaqqissugaasumik akuttoqatigiissaakkamillu atorfissaqartitsisarput, Bente Støvring oqarpoq nangillunilu: Autismimut sanilliullugu meeqqat ADHD-mik ajoqutillit nalinginnaasumik ingerlaalersinnaapput, kisianni piffissap ilarujussuani perorsaariaatsimik assigiimmik atorfissaqartitsisarput. 
Autismeqartut nammineersinnaalernissaq ilinniarsinnaanngilaat. Kisimiillutik atuartinneqarnissamik pisariaqartitsisarput. Tassuuna ilinniartitsisup perorsaasulluunniit aalajangertarpaa meeqqap inersimasunngornissaanut suliniutit suut piareersarneqarnissaat. Aspergersyndromi, tassaasoq autisme immikkut ittumik silassorissuseqarfiusoq, ataatsimeersuarnermi aamma oqaluuserineqassaaq. 
Ersiutit assigiit. 
Meeqqat sumiginnagaasimasut kiserliortulluunniit ilaat ADHDqarnermut assingusunik pissusilersuuteqartarput, nalinginnaasunik qarasaqaraluarlutik. Inooqatigiinnermi attaveqarfeqanngikkunik, Bente Støvring naapertorlugu, qaratsami ajoqutinik ADHD-mut eqqaanartunik ineriartortitsisinnaapput. Tamanna qaratsap sulinerata meeqqap misilittagaanit sunnersimaneqarluinnartarneranik pissuteqarpoq. Nakorsaatit meeqqanut taamaattunut iluaqutaasanngillat, kisianni perorsaariaatsimik meeqqanut ADHD-mik nappaatilinnut atorneqartumik iluaquteqarsinnaapput. 
Inooqatigiinnermi piumasaqaatit innarliinerusut. 
Nunatsinni meeqqanut autismilinnut ADHD-linnulluunniit immikkut ittunik atuarfeqanngilaq. Kisianni Bente Støvring tamatuma pisariaqartinneqarneranik aamma nalornissuteqarpoq: Ajornanngippat meeqqat autismeqartut najukkami avatangiisiminniiginnarnissaat pitsaanerpaavoq. Meeqqamik isumaginnittussat tamanna paasisariaqarpaat meeqqamik qanoq isumaginninnissartik aalajangersinnaajumallugu. Meeqqat paasineqarnermik qisuariaateqarfigineqanngikkunik innarlerneqaratarsinnaapput. Assersuutigalugu angajoqqaarpassuarnit piumasarineqartarpoq, meerartik ajoquteqartoq paasitinnagu inooqatigiinnikkut misigissutsitigullu malinnaasariaqartoq. Piumasaqaatinik taama ittunik pineqartup naammassisinnaanngisaanik piumasaqarfigineqarneq autismeqartumut sakkortoorujussuusarpoq, Bente Støvring oqaluttuarpoq. Meeqqat ataasiakkaat qimerloorneqartariaqarput meeqqamillu piumasarineqartut malillugit ikorfartorneqartariaqarlutik. 
!AG06_2008 19-1. Ammaassisup 70-it angugai. Inuk qaqutigoortoq, tiguaasinnaassusilik kissalaassusilillu Dorthe Fabricius 70-iliivoq. Allattoq tusagassiortoq Naja Paulsen. Nykøbing Falster. Inuppassuit, kalaallit danskillu, Dorthe Fabriciusimik, Dorthinnguamik, naapitsisimasut inuttut tamatigoorluinnartutut ilisarisimavaat. Inuugami qaqutigoortumik kinaassusilik, tiguaasinnaassusilik kissalaassusilillu tallimanngormat 18. januar 2008 Nykøbing Falsterimi 70-iliilluni inuuissiormat soorunami ornigarneqarluarpoq. Eqqaamaqqissaarpara angut utoqqaq Nykøbing Falsterip napparsimmaviata peruluttunut immikkoortortaanut unittoq. Napparsimaqimmat Dorthinnguup uluaatigut kunippaa tuppallersarlugulu. Kinguningaatsiaa nukittoqqikkami oqaluttuarpaluttoq tusaalerpara: »Peruluttunut immikkoortortami napparsimasunik paarsisut pitsaangaaramik apartuisuinnaapput«. Taamaattorpassuarnik eqqaamasaqarpunga Dorthinnguup piliaanik. Angisuut mikisullu kissalaartumik ilassiugarai. Taama oqaluttuarpoq Kirsten Jepsen, Nykøbing Falsterip napparsimmaviani atorfilik ukiunilu 25-ni Dorthinnguamut ikinngutaalluarsimasoq. Taakku tapersersoqatigiittuupput. Nuannersorpassuit peqatigiillutik aqqusaarsimavaat ilaatigut sunngiffimminni erinarsoqatigiinnut ilaanermikkut kiisalu Sjællandip Kujataani kalaallit peqatigiiffiani Aqissimi suleqataanermikkut. Dorthinnguaq ilisarisimalereerlugu uanga napparsimasunik paarsisutut Kalaallit Nunaanniittaqaanga. Tikiffinni tamani Dorthinnguup inuulluaqqusineri ilisarisimalikkanik kinguneqartaraat. Ammaassisuuvormi naliitsoq, Kirsten Jepsen oqaluttuarpoq. Taakku napparsimasunik ilisimajunnaartitsisartutut ilinniarsimasuupput immikkullu pikkorissarfigisimallugu meeraaqqat siusippallaamik inunngorsimasut anersaartuutilerlugit uumaannartinniarnissaat, cebap-systemimik taaneqartartoq. Piginnaanertik taanna sinerissami napparsimmavinni arlaqartuni ilinniartitsissutigalugu nunarput asasartik angallavigisarpaat. Ilinniagaqarnissamut aqqut. Dorthe Fabricius, Ove aamma Bolethe Mikkelsenikkut paniat, Qaqortumi inunngorpoq peroriartorlunilu. Angutaa sisimiormioq Danmarkimi saffiuutut ilinniagaqareerluni nunatsinnut uterami Qaqortumut pisitaavoq. Tassani arfineq-pingasunik qitornartaarput marlulli meeraallutilli toqupput. Angajorigaluannik angerlartuutaagama arsugaaqaanga. Periuseq taanna kulturitsinnut ilaavoq pisussaaffiliillunili, Dorthinnguaq qinngorninilluni angajoqqaaminik peroriartornerminillu oqaluttuarpoq. Pisussaaffik tassaavoq angajoqqaajusut Dorthinnguup ilinniagaqarnissaanik kissaateqarnerat. Taamaattumik Qaqortumi Efterskolernissaa saaffiginnissutigaat, taamanikkullu efterskolerneq ilinniaqqinnissamut aqqutissatuaavoq, angutinulli kalaallinut naatsorsuussaanerusoq. Pingasuinnaalluta arnartaavugut. Ukioq atuarfiusoq naammat ajornartorsiut takkuppoq: Taavami? Pisortatta nakorsaaneq saaffigaa juumuussanngorniaqqullunga. Nakorsaaneq ajornarsaaqqaarpoq juumuussatut ilinniartut tassaanerusarmata arnat nunaqarfimmiut inuusuttut. Dorthinnguup taamanili qallunaatut piginnaanini iluaqutigaa nammineerluni nakorsaaneq ornikkamiuk piumasanilu angullugu. Sivitsunngilaq nakorsaq nunaqarfilialeraangat oqalutsitut angalaqataasalerami. 1957-imi Danmarkimut avalappoq Roskilde Amtillu Napparsimmaviani peqqissaasutut ilinniarnini aallartillugu. Arnat eqeersimaartut . Tikilluarit, nuannaarpaluttumik nippaarilluni ikinngutini 76-iliilersoq Nykøbing Falsterimut 70iliisitsiartorluni qimuttuitsunik apuummat tikilluaqquaa. Bilinik aallarukkamiuk oqarfigaa nassatat angerlamut niuunnariarlugit uiusorlu Thomas ilassiinnariarlugu ingerlaqqissallutik. Judittamunngooq kalaaliminertoriartorta. Judittakkunni nerrivik qalaartoq arnat kalaallit utoqqasaanngorsimasut qammarsimallugu nuannersumik tikilluaqqusipput. Makkulumi nerisassat, allaanngilarmi Juditta piniartorsuarmik uilik puisimerngit, appat tikaagulliullu neqaanik suaasaliat. Nuannerseruttortoq ingerlaqqinnialeqaat, tassagooq Sakskøbingiliaarratissagamik bankoriakaallutik. Peqatigiilluaqaagut ikioqatigiilluartarlutalu, kalaallit arnat nunatsinni assigiinngitsuneersut inuusunnerminnili qallunaanik uinillutik avalanninngorsimasut Sjællandillu Kujataanut nunasisimasut oqaluttuarput. Dorthinnguaq peqatigiiffimmi Aqissimi 1995-imi aallartinneqartumi siuttuuvoq. Peqatigiiffik 70-it missaani ilaasortaqartoq aaqqissuussillaqqinnermigut erinarsullammannillu ilaasortaqarnermigut tusaamasaavoq. Tamatta peqatigiiffitsinni suleqataalluartuuvugut. Taamaakkatta aningaasagissaarlutalu nuannarineqaqaagut. Saqqummersitsisarpugut, oqalugiartitsisarluta kulturitsinnullu sammisunik sammisassaqartitsisarluta, Dorthinnguaq oqaluttuarpoq. Taassuma Sjællandip kimmut avannaani kalaallit peqatigiiffeqarnerat isumassarsiffigaa. Soorlumi ulloq unnuarlu. Aappariit Dorthe aamma Thomas Fabricius ukiuni 31-ni ilisarisimasimapput. Ullup qaamarngatut unnuallu taarneratut assigiinngitsigigaluarlutik qularutissaanngitsumik ataqqeqatigiinneq asanninnerlu pigaat. Angerlarsimaffiata immini oqaluttuaraa uiusoq ilisimatuujusoq atuakkeritooq, oqalugiaatissanik piareersaajuartoq ilisimatusartorlu, nulia tassaalluni inussiortoq, isumassuisoq alapernaatsorlu, avatimini pisunik alapernaasernissamik qunugisaqanngitsoq. Uinnit siullermit pingasunik qitornaqarpunga, inuusullungali avikkama angutinik ilisarisimasaqallatualeraangama meeqqat narrusaannarput. Thomasili allatut pineqarpoq, nuannarineqarluni akerlianillu. Meeqqannut ataataalluaqaaq, Dorthinnguaq oqaluttuarpoq. Ukioq qaangiuttoq 2007 aappariinnut ilaqutariinnullu nuanniitsunik nalaataqarfiuvoq. Thomasip angutaa utoqqarsuanngorluni toquvoq, ernutaqqaataat bilinik ajutoorujussuaqataavoq qujanartumilli annalluni tamakkuli peruttulersut uiata issummigut kræfternera paasineqarpoq. Atukkavut imaannaasimanngillat tamakkuli inuunermi aqqusaagassat ilagiinnaraat isumaqatigiissutigaarput. Neriulluarpugut pisinnaatillutalu inooqatigiilluarnissarput pingaartillugu, oqariartuut taama nipaqarpoq. Angerlaqqusaannginneq. Dorthinnguaq peqqissaasutut ilinniakkaminik naammassinniinnarluni nunatsinnut angerlarusussimagaluarpoq. Taamani Ministeria sunut taamatut naalagarsuuvoq. Alluitsup Paani atorfininniaraluarpunga, Ministeeriamiilli itigartitaallunga, nunatsinnummigooq suliartortussat minnerpaamik ukiuni marlunni sulinermik misilittagaqassammata. Peqqissaasoqatigali naammasseqatiga ukiup affaa sulereersimatsiaannarluni nunatsinni atorfinikkiartortitaammat kamaqaanga, angerlarusukkaluaqigamami. Taamani Dorthinnguaq uiminut siullermut katerlaajuvoq tulleriiginnarnillu pingasunik qitornilluni. Ukiut siulliit pingasut nukillaarnermik napparsimasunut katsorsaavik Københavnimi Hans Knudsen Pladsimiittoq suliffigaa, nalunnginnamiuk kalaallit tassani katsorsartittut arlaqartut. Unamminartunilli nuannarisaqartoq ingerlaqqittarmat Dorthinnguaq Nordisk Katolsk Selskabip Frankrigimi Lourdesimi katsorsaaviani atorfinippoq, ukiullu marluk tassaneereerami Rumæniamut aamma suliartorpoq tassanilu ukiilluni. Danmarkimut utersimatsiaannaq avikkami qitornaminut kisimiilluni pilersuisunngorpoq. Tassamiilaa? Suliffinni naammassiguma allamut suliartortarpunga inuussutissaqarniassagatta. Ukiulli tarfiffigisakka pissarsiffigeqaakka, suliatiguunnaanngitsoq aammali oqaatsitigut. Ajoraluartumik nunatsinnut utivinngisaannarpunga. Meeqqama angutaata taama ungasitsigisumik aallarutinnginnissaannik kissaataa ataqqisariaqarakku. Niuertoq. Dorthinnguaq Dorthinnguup qujamasuutigisaqai perorsagaanermini naalakkisaarneq ilikkagassallu pingaartinneqarsimmata iluaqutigilluarsimasani. Isertunngilaali paarsisugissaarnini iluaqutigisimaqigamiuk, Ajarsivasikkut Ninnalu danskeq angerlarsimaffimmik paarsisoralugit aatsaat sullivini paarilluarsinnaasimagamiuk. Ajarsivasik nammineq meeraagallarami paarsisertik tikisillugu paarsisoraa. Meeqqat perormata Dorthinnguaq aalajangerpoq namminersortunngorniarluni niuertutullu aallartilluni. Niuertutut ingerlalluaqaaq. Sorianngitsoq kalaallit niuertut namminersortut attaveqaatigillualerpaat. Niuffattuliarlutik Danmarkimut tikittullu namminerminiitillugit, nerisitariutigalugit angallattuartarpai ikiorluaqalugillu. Tupinnaqaaq, Kirsten Jepsenip ikinngutini ilaatigut taamatut oqaluttuaraa. Taamaammallu niueqatigisimasaasa marlussuit Qeqertarsuarmiit Qasigiannguaniillu qujaniarlutik Dorthinnguaq 70-iliinerani nammineerlutik ornippaat inuuissiortikkiartorlugu. Niuertutut inuutissarsiuteqalerama nunatsinnukallattaalerpunga taamaalillungalu annaasimasama ilaat utertissinnaalerlugit, Dorthe Fabricius qungujorujussuarluni naggasiivoq. 
!AG06_2008 11-1. Pitsanngorsaasoqalersoq. Angajoqqaarsiaasartunut pikkorissaasarnerit pinngitsoornani ingerlanneqartalernissaat Arkalo Abelsenip sulissutigerusuppaa Nuup Kommunianillu qanoq iliuusissatut pilersaarusiat ilaqutariinnullu pulaartarnerit suliarineqarput. Allattoq: Lotte Petersen Nutserisoq: Gâbánguaq Johansen. Nuuk. Ilaqutariit paaqqinnittuusartut ikorfartorniarlugit annerusumik iliuuseqartoqartariaqarneranut atatillugu ilaqutariinnermut naalakkersuisoq Arkalo Abelsen, Atassut, ilisarsilluni anngaavoq. Taannali isumaqarpoq, Kanukoka, akuliuttussaasoq: Qanoq iliuussatut pilersaarusianik kommunit suliaqartarnerat pillugu Kanukoka oqaloqatiginiarpara. Meeqqat pilersaarusiorfigineqartarnissaat pingaartorujussuuvoq. Kommunit sukaterisariaqarput meeqqat inissinneqartartut pitsaanerusumik isumagineqarsinnaaqqullugit. Isumaginninnermut pisortamit Vibeke Møller Jensenimit isumaginninnermut immikkoortortaqarfimmi immikkoortortamut pisortaq Aaja Chemnitz Larsen innersuussutigineqarpoq, taassuma qanoq iliuusissatut pilersaarusiat angerlarsimaffinnullu pulaartarnerit suliassaqarfigimmagit: Ukioq ataasiinnaq maani sulisimavunga. Pissutsit sulilernera sioqqullugu atuussimasut oqaaseqarfigiuminaatsippakka. Ukioq kaajallallugu pilersaarusianik suliaqarsimavugut. Inissiinerit nutaat tamarmik pilersaarusiorfigineqartarput. Aallartikkamali taamaattuaannarsimavoq, Aaja Chemnitz Larsen oqarpoq. Suliassaatitoqqani saliinerujussuaq ingerlapparput. Ineriartortuarpugut siusinnerusukkullu pilersaarusiuunneqarsimanngitsut katersorpavut. Kikkut sumut akisussaanerat erseqqinnerusariaqarpoq, oqarpoq. Tapersiineq. Pikkorissaanerit sulisunullu piginnaanngorsaaqqiinerit pingaaruteqarnerannik ilaqutariit paaqqutarinnittartut peqatigiiffiannit saqqummiussamut Nuummi isumaginninnermut immikkoortortaqarfimmi immikkoortortamut pisortaq isumaqataavoq. Januaarimi pineqartoq pillugu unnukkut sammisaqartitsissaagut februaarimilu kommunimi angajoqqaarsiaasartunut pikkorissartitsissallut. Pikkorissaanerit siunnersuisarnerillu pinngitsoornatik pisartunngortinneqarnissaannut uanga nammineq inuttut tapersersuisorujussuuvunga. Missingersuutivut inatsisit toqqammavigalugit suliarineqartarput. Taamaattumik tamanna pisinnaassappat pineqartumi inatsisiliortoqartariaqarpoq. Naalakkersuisorlu isumassarsiamut tamatumunnga piumassuseqarluarnerminik ersersitsivoq:. Pikkorissaanerit kommuninut pinngitsoornani ingerlanneqartartussanngortinneqarnissaat oqaluuserissallugu isumassarsiatsialaagunarpoq. Tassami angajoqqaarsiatut ajornartorsiutit naapitassaasinnaasut pillugit nalinginnaasumik angajoqqaarsiaasartut tassanngaannartumillu pisoqartillugu angajoqqaarsiaasartut tunngaviunerpaanik ilisimasaqalernissaat isumassarsiatsialaavoq, Arkalo Abelsen oqarpoq. Ukiut aalajangiisuunngitsut. Ilaqutariinnermut naalakkersuisoq isumaqarpoq, angajoqqaarsiaasartunik aqutsinermut malittarisassaqartoq ajunngilluinnartuni. Ilaqutariit paaqqinnittartut peqatigiiffiata oqaloqatigilernissaa mattukkusunngilaa. Kisianni atuarfinnut psykologit pisortaattut sulisimanerminit pissutsit pillugit pisariaqartunik aamma ilisimasaqarnerarpoq: Inerisimassutsimut piukkunnassuseqarluartuunermullu ukiut apeqqutaasanngillat. Qaqutigorujussuaannaq ukiukitsunik angajoqqaarsiassatut toqqaasoqartarpoq. Meeqqat illoqarfigisaminniiginnarnissaat meeqqanut pitsaanerusussaavoq. Taamaattumik kommunit meeqqat aggerfigisaanni angajoqqaarsiassanik piukkunnartunik sapinngisamik nassaarniartassapput, Arkalo Abelsen oqarpoq. Oqaloqatigiinneq. Nuummi isumaginninnermut immikkoortortaqarfimmi immikkoortortamut pisortaq Aaja Chemnitz Larsen isumaqarpoq, ilaqutariit paaqqinnittartut peqatigiiffiat ajornartorsiutit pillugit ornigunnani tusagassiorfitsigoornera uggornartuusoq: Ellen uatsinnukarnissamut tikilluaqqusaasorujussuuvoq pissutsinik ineriartornartumik oqaloqatigiissuteqarsinnaajumalluta. Suliassatoqqanik milloorneqartuartilluni kajumissuseqartuaannarnissaq ilaatigooriarluni ajornarsinnaasarpoq, oqarpoq. 
!Ag06_2008 04-2. Ruth oqaluttuarisaanermut ilannguppoq. Nuuk (AS). Ruth Heilmann tallimanngormat taasinermik ataatsimik amerlanerussuteqarluni Inatsisartut siulittaasussaattut qinerneqarpoq, taamaalillunilu nunatsinni Inatsisartuni siulittaasuusartuni arnani siullersaalluni toqqarneqarpoq. Qinigassanngortinniarlunga aalajangerama suiaassutsit eqqarsaatigivallarsimannginnerat nassuerutigissavara, politikimilu naligiissitaasoqarnerulerneratut paasiinnassavara angutit siulittaasuusarnerat sungiussimavarput, 62-inik ukiulik Ruth Heilmann oqarpoq. Politikimi suiaassutsit aamma arnat angutillu agguataarneqartarnerat iluamik eqqarsaatigineq ajorparput, malugineqarsinnaassaarli, tassami ilaqutariit inulerinerlu samminerullutik sulinera ingerlateqqinniarakku. Ruth Heilmannip Inatsisartut Siulittaasoqarfianeeqatigiissavai siulittaasup tullia siulleq, Ane Hansen (IA), siulittaasup tulliata aappaa, Augusta Salling (A), siulittaasut tulliata pingajuat Per Berthelsen (D) aamma siulittaasup tulliata sisamaat, Vittus Mikaelsen (S). 
!AG06_2008 04-3. Sivisunerusumik ataatsimiissapput. Nuuk (LS). Inatsisartut pilersaarutit naapertorlugit februaarip 15-anit ataatsimiinnissaraluat marsip 4-anut kinguartinneqarpoq, marsip 14-anut ataatsimiissallutik. Inatsisartut poorskip kommuninullu qinersinerup nalaani sulinngiffeqarallassapput. Ataatsimiinnerat apriilip 22-ani nangeqqissaaq naatsorsuutigineqarluni maajip 8-ani naammassissasoq. Kinguartitsinermik sivitsuinermillu naalakkersuisut siulittaasuat kissaateqartuuvoq. Kissaateqarnermi Alcoamik suleqateqarnerup immikkoortuata tullia pillugu siunnersuummik suliaqarnissamik pissuteqarpoq, naalakkersuisut siulittaasuat tunngavilersuivoq. Aatsitsiviup sumiinnissaanik aamma erngup nukinganit nukissiorfinnik piginnittuunerup kiisalu aluminiliorfimmut namminermut tunngaviusumik aalajangiisoqarnissaanik siunnersuut imaqarpoq, Hans Enoksen oqarpoq. 
!AG06_2008 23-1. Meeqqat atuarfiat imaluunniit sunngiffimmi angerlarsimaffik?. Allattoq Jonathan Petersen, atuarfimmi pisortaq. Allaaserisaq amerlasuutigut eqqortunik imaqarpoq. Miserratigisinnaanngisatsinnillu taakkartuisoqarpoq. Massakkulli periutsit eqqartugai Atuarfitsialaallu siunertaa pillugu atorsinnaanngitsutut taakkartuinera uggoreqaara, tassami atuarfiilli ingerlatitaalermata meeqqat angajoqqaallu aatsaat taama pitsaatigisumik atuarfimmut akulerussinnaanerat annertutigilermat. Tassami angajoqqaatut atuartitsinerup anguniaqqusaanut peqataasinnaaneq annertusivoq. Siullermik ilinniartitsisuinnaat naqitallu angoqqusaasut aaliangersimalluinnapajaartumik oqartussaasimapput. Maanna aaqqissuinerup imaraa angajoqqaat atuartullu angusassaatut siunniussat peqataaffigisinnaalerlugit, taamaasilluni atuartitsinerup angusassatullu siunniussat akuleruffigalugit pisoqarsinnaavoq. Tamatuma saniatigut angajoqqaat atuarfiup siulersuisuini oqartussaanerpaatut inisseqqalersimaneri atorluarneqarsinnaallutik. Maannamut oqaatsit annertuumik saassussissutaasartut ilagaat ilinniartitsisut napparsimanerujussuat tamannalu aamma assortoruminaappoq. Tamannali aamma peqquteqartumik pisartoq ilisimallugu, ilaatigut atuartunut ataasiakkaanut assororneq peqqutaasinnaasarluni. Tassani soorunami atuaqatigiit apeqqutaalluinnartarlutik. Taamaattorli isertussanngilara nappaalaneq atorneqartorujussuusarmat, tassani soorunami aqutsisut aqutsinerat aamma ilusilersueqataasarpoq. Massakkullu Atuarfiup siulersuisui, atuarfiup pisortaa, afdelinginilu aqutsisut nalinginnaasumillu suleqatit apeqqutaasaqalutik. Uparuakkanut ilaasoq una:. Aneernerit, pinnguarnerit, qiortaanerit, aliikkusersuinerit pisuttuarnerillu tassani apeqqutaalluinnarpoq atuartitsissut sunaanersoq. Qangatut atuakkanut qilersorsimaneq aanngariartorpoq, tamatumali malitsigaa pissusiviusunut ingerlajartuaarneq (soorlu oqartunga apeqqutaavoq suna atuartitsissut). Uanga pisortatut nuannarisarpakka sammisanik aliikkusersuinertut isigisarialinnik saqqummiillutik meeqqat tulluusimaartarneri takugaangakkit. Qangarnit meeqqat ammaneroqalutik oqalullutik imminnut tatigalutik iliortut nuannerluinnartarput. Atuakkat original imaluunniit kopiikkanik taasasi naluara atuartumut tunniunneqarnerminni qanoq tunniunneqarsimanersoq. Tassami issuaassuunga tussiutinnguaq ullaarsiut: Ilinniassagatta qinuniarallarta qilammiuusumut ajoqersorneqarta, saammaalluta tamatta Anersaanik najortigut. Taanna ullaarsiutini nr. 45 tunniukkukku, allanullu atuartunut kopiimik atorlunga ingerlallugu suna oqariartuut allannguut nassaassaanersoq eqqoriarsinnaanngilara. Taamaattorli kopiigara aqerluusaq atorlugu notat pilersissinnaavarput. Tassami atuagaviit taamatut allagaasarlugit atorsinnaaneri killeqaqimmat. Assortunngeqaakkit amerlasuutigut atuarfimmulli isiginnittaatsip pitsaannginnera ajuusaarnartutut isigalugu. Atuarfiup angajoqqaallu suleqatigiinneratigut atuartitsineq sukkanerusumik siuariartorsinnaavoq. Ullumikkullu atuartut akornanni angajoqqaanik ataatsimiisitseriutsit atorneqaleriartortut tulluusimaarutiginartarput atuartup angajoqqaaminik ataatsimiititsilluni angusani qanoq iliorluni angusimanerlugit oqaaserpassuillu atorlugit nassuiaasut isigisinnaalerlugit. Qanga amerlasuutigut angajoqqaat oqaluttuunneqarunik pitsaasumininnguit kisianni oqaatigigunikku meeqqap ajoqutai eqqartulissapput. Ullumikkut tamakku aanngariartorlutik aallartileruttorput uagut angajoqqaatut peqataanissarput atuarfimmut imaluunniit sunngiffimmi angerlarsimaffittut taasannut peqataaneruliinnassaagut meerartatta pitsaasumik angusaqarnissaat qulakkiissagutsigu. 
!AG06_2008 30-2. Petrus Brønlund arsaararnermi pissartanngorniuteqataanissaminut piareerpoq. Nuuk (JJ) . Nerrivimmi arsaararnermi unammisartoq Petrus Brønlund, siorna nunatsinni pissartanngorniunnerni nukassaatitorsimasutut paasineqartoq, maannakkut nunatsinni pissartanngorniunnerni ujaminnanniulluni unammeqataasinnaalerpoq. Nerrivimmi arsaararnermik unammisartoq piginnaaneqarluartoq Kalaallit Nunaanni Timersornermik Kattuffimmit qaammatini pingasuni unammeqataasinnaajunnaarsinneqarpoq, nerrivimmili arsaararnermik unammisartut kattuffiannit tamanna ukiunut marlunnit sivitsorneqarpoq. Pillaaneq nalinginnaasuunngitsumik sakkortuujuvoq, tassami hashitorneq piginnaaneqartitsinerulersinnaanngimmat. Tamanna Kalaallit Nunaanni Nerrivimmi Arsaarartartut Kattuffianit maannakkut nassuerutigineqarpoq, Petrus Brønlundimillu pillaaneq ingerlaannaq atuutilersumik atorunnaarsinneqarpoq, taamaalilluni Petrus Brønlund qaammatini qulini unammeqataasaqattaanngitsoorpoq. Tamatuma kingunerisaanik Petrus Brønlund sungiusaqqittariaqarpoq poorskikkunnilu Paamiuni nunatsinni pissartanngorniunnernut peqataasinnaanngorpoq. Tamanna ilutigalugu nuna tamakkerlugu sungiusaasoq, Karl Peter Olsvig, ingerlaannaq atuutilersumik nuna tamakkerlugu sungiusaasuunerminit tunuarpoq. Taamatut sungiusaasuunissaminut piffissaqanngilaq, taamaalillunilu qanittukkut Canadami Yellowknifemi Arctic Winter Gameseqarnissaanut kattuffik nuna tamakkerlugu sungiusaasueruppoq. 
!Ag06_2008 11-2. AG-mi tusagassiortunngortoq. Nuuk (NSQ) . AG-mi januaarip arfineq-aappaani nutaamik suleqatitaarpugut. 50-inik ukiulik Ludvig Siegstad Nuummi Tusagassiornermik ilinniarfimmit tusagassiortutut 1995-imi naammassilluni ilinniarsimasuuvoq. Siusinnerusukkut suliffigisimasai ilaatigut tassaapput KNR, Nuuk TV aamma Sisimiut TV. Ludvig Siegstad tusagassiortunngorniarnermini aviisimi sungiusaammik sulisimavoq tamatumalu kingorna 1995imi atorfinilluni. Maanna tusagassiortutut suleqqilissalluni uterpoq aviisimillu atuartartunik AG-milu sulisut sinnerinik suleqateqarlualernissaminut qilanaarluni. 
!AG06_2008 32-3. Unnukkut kulturisiornerit takusarneqarluartut. Sinerissammit (LP). Arfininngormat unnukkut sineriammi illoqarfinni amerlanerni nunaqarfinnilu arlalinni unnukkut kulturisiortoqarpoq. Sumiiffippassuarni unnukkut kulturisiornerit takusarneqarluarput soorlu maani Aasiaat Katersugaasiviani, illoqarfimmilu innuttaasut ilaasa piffissaq atorluarlugu illoqarfimmit oqaluttuarisaanermit assit takuaat takoqqillugilluunniit. Nuummi Ilimmarfimmi init nutaat aaqqissuuteqammerneqarsimasut atuakkanillu atorniartarfik nutaaq takusarluarneqarput. Aasiaat, Ilulissat, Nuuk, Kangaatsiaq, Maniitsoq, Nanortalik, Narsaq, Nuuk, Paamiut, Qasigiannguit, Qaqortoq, Qeqertarsuaq, Sisimiut, Ukkusissat, Upernavik, Qaarsut, Ikerasak aamma Kangersuatsiaq unnukkut kulturisiornermi peqataapput. 
!AG06_2008 32-2. Illoqarfiit ukiuusartut avatangiisinik mianerinnikkumapput. Nuuk (LP) . Illoqarfiit ukiuusartut attaveqaataanni WWCAM-imi præsidentip, Fumio Uedap, aamma Nuummi borgmesterip, Nikolaj Heinrichip, sapaammi ullup qeqqanut Nuummi isumaqatigiissummik taaneqartartoq atsiorpaat, isumaqatigiissummi attaveqaammi borgmesterit nunarsuup kissakkiartuinnarnini akiortussaatitaavaat. Illoqarfinni ukiuusartuni attaveqaatip ukiuni marlunni tulliuttuni CO2-mik gassinillu nunarsuarmik kissatsitsigaluttuinnartunik aniatitsinerit ataatsimut anguniassagatut annikillisarniartussaavaat. Piffissami tamatuma illoqarfinni ukiuusartut kommunalbestyrelsiisa innuttatik illoqarfinni nukissiutinik piginniinnarnissamut avatangiisinillu mianerinninnissaq pillugit suliniutinik ikiortussavaat. Illoqarfiit uumasuaqqanit tappiorannattuneersunit ikummatissanik pinngitsuusinnaajunnaariartorniarsarissapput, taamaaliussappullu nukissiuutinik ataavartunik atuisarneq siuarsarlugu. Attaveqaammi borgmesterit nunaminni illoqarfiit ukiuusartut allat akuliutitinniarsarissavaat nunarsuullu kissatsikkiartorunnaarsinneqarnissaanut paasissutissanik tuniorarlugit. WWCAM avatangiisit pillugit suleqatigiissitaliorsimavoq, suleqatigiillu attaveqaammi illoqarfinni isumaqatigiissutip pimoorunnissaa sulissutigissavaat anguniagassallu anguniarsarissallugit. 
!AG06_2008 05-1. Tiingaviginninniartarneq pillugu ammanerusumik pissuseqalersimaneq. Suliffeqarfinni tiinngaviginninniartarneq atuuppallaanngitsoq sulisartut kattuffiinit oqaatigineqarpoq. Allattoq: Alice Sørensen Nutserisoq: Gâbánguaq Johansen. Nuuk. Ukiorpassuarni nuimasumik politikeriusimasup naalakkersuisunullu siulittaasuusimasup Jonathan Motzfeldtip Inerisaavimmilu pisortap Jens Jakobsenip arnamut namminersornerusuni atorfilimmut kinguaassiuutitigut kannguttaalliorfiginnissimaneraneqarnerannik suliap assortuussutaasup oqallisaasullu nassatarisaanik tiinngaviginnginniartarnermik suliat qanoq amerlatiginerat AG-mit sulisartut kattuffiinut assigiinngitsunut apeqqutigaavut. Kattuffinnit AG-mit oqaloqatigineqartunit suliffeqarfinni tiinngaviginnginniartarnermik saaffiginnissutit qanoq amerlatigisimanerat kisitsisaatigineqanngilaq. Kisitsisit amerlanngillat, kattuffiilli arlallit isumaqarput, pineqartoq siornatigutut paqumigineqartigiunnaarsimasoq. Ukiut tamaasa ataasiakkaanik suliassaqartarpoq, Atorfillit Kattuffianni (AK) allattoqarfiup pisortaa, Hans Peter Sikemsen, oqarpoq, ukiullu tamaasa kisitsit allanngorartuunerarlugu. Siornatigut pineqartoq paqumigisaasorujussuusimavoq, ukiunili kingulliunerusuni ammanerujussuarmik pissuseqarfigineqalersimalluni. Oqarsinnaavunga ullumikkut tiinngaviginninniarneq pillugu ilaasortatsinnit akulikinnerusumik saaffigineqartaratta, aamma nalussannginnamikku uatsinnit ikiorneqarsinnaallutik siunnersorneqarsinnaallutillu. Aamma meeqqat atuarfianni ilinniartitsisut kattuffiat, IMAK, tinngaviginninniarneq pillugu ilaasortanit saaffigineqartarpoq. Kannguttaalliorfiginninnerit ammanerusumik pissuseqarfigineqalersimanerat oqaluuserineqarnerulersimanerallu tunngavigalugu tiinngaviginninniarnerit siornatigutut paqumigineqartigiunnaarsimappput. Kisianni amerliartornersut ikiliartornersulluunniit oqaatigiuminaatsorujussuuvoq, IMAK-imut siulittaasoq, Sivso Dorph, oqarpoq. 2000-imi SIK-mut siulittaasutut aallartikkamali ukiumut agguaqatigiissillugu marluk pingasulluunniit saaffiginnittarput, Jess G. Berthelsen oqarpoq. Paqumigisaasutut isumaqarfiginngilara, aamma ilaasortatsinnit taama isumaqarfigineqarsorinngilara. Sunik periarfissaqarnitsinnik tamatigut misissueqqissaartarpugut, nammineerlutalu suliaq naliliiffigisinnaanngikkaangatsigu eqqartuussissuserisutsinnut naliligassanngortittarparput, Jess G. Berthelsen naggasiivoq. Peqqissaasuni atuutinngilaq. Ukiuni kingullerni arfinilinni siulittaasuuninni tinngaviginninniarneq pillugu saaffigineqarsimanngilagut, Birtha Bianco, Peqqqissaasut Kattuffianneersoq, oqarpoq. Tinngaviginninniartarneq ilaasortatta akornanni paqumigisaasutut isiginngilara. Ilaatigut peqqissaasut sulisoqatigiittut tamakkuninnga oqaluuserinninnissamut pikkorissuummata. Kisianni uumisaarineq, nakuuserneq suleqatigiinnermilu ajornartorsiutit pillugit suliassarpassuaqartarpoq, taamaattumik tiinngaviginninniartarnermut tunngasunik misissuilernissarput eqqarsaatiginngilarput. Nukivut ajornartorsiuteqarfiusunut atorusunneraavut, Birtha Bianco naggasiivoq. Kannguttaalliorfiginninnertut suliarineqartartut. Tiinngaviginninniarnermik suliat pinerluttulerinermi inatsimmi paragraf 56, kannguttaalliorfiginninneq, tunngavigalugu suliarisarpavut, tamakku immikkut nalunaarutigineqarsinnaanngimmata, taamaattumik tiinngaviginninniarnermik suliat amerlassusiannut tunngasunik oqaaseqarsinnaanngilanga, kisianni qaqutigoortorujussuupput, Nuummi politeeqarfiup pisortaa, Bent Heiselberg, oqarpoq. Suliat qanoq amerlatigisimanerat oqaatiginiassagukku kannguttaalliorfiginninnermik suliat ataasiakkaarlugit misissortariaqassavakka, tamannalu piffissaqarfiginngilara, Bent Heiselberg naggasiivoq. 2006-imi politiit suliaannut nalunaarusiaq naapertorlugu kannguttaalliorfiginninnermik suliassat 177-it nalunaarutigineqarsimapput, taakkunanngalu 130-t unnerluutigineqarsimallutik 27-llu uppernarsaatissat pissutigalugit unitsiinnarneqarsimallutik. 2005imi 2004-milu nalunaarutigineqartut 107-nik aamma 153-inik amerlassuseqarsimapput. 
!AG06_2008 32-1. Inunnik isumaginninnermi siunnersortitut 8-t naammassisut. Nuuk. Nersualaarusuppassi piumassuseqarluartuunissinnik, uteriitsuunissinnik, alapernaatsuunissinnik angusaqarluarusuttuunissinnillu, taakku piginnaaffigineqanngippata ilinniakkamut taama sivisutigisumut naammassisoqarsinnaanngilaq, inunnik isumaginninnermi siunnersortit ilinniarfiata pisortarigallagaa, Lis Mona Jensen, inunnik isumaginninnermi siunnersortitut ukiut sisamaat avillugu ilinniakkaminnik tallimanngornermi januaarip 18-anni naammassisut allagartartaarnerannut atatillugu ilaatigut taama oqarpoq. Allagartartaarfigisaat tassaavoq Ilimmarfik. Inunnik isumaginninnermi siunnersortitut naammassisut ilinniarnerminni napparsimavitoqqami piffissap annersaani ilinniarput, Ilimmarfimmi sapaatip akunnerini kingullerni pingasuni ilinniarlutik. Inunnik isumaginninnermi siunnersortitut naammassisut ukuupput: Susanne Møller, Grethe Siegstad, Ane Louise Løvstrøm, Flavia Sethsen, Marie Filemonsen, Sussi S. Jensen, Thara Broberg og Mikol Lyberth. 
!AG06_2008 14-1. Ineqartut oqartussaaqataasariaqarput. Pisortat inissiaataanni attartortut nuna tamakkerlugu kattuffeqartariaqarput, peqatigiiffimmi siulittaasoq oqarpoq. Allattoq Ludvig Siegstad. Nuuk. Nunatsinni pisortat inissiaataanni najugaqartut kattuffiliornissaannut piffissanngorpoq. Pisortat ineqartunut tusarniaaqqaaratik aalajangiisarnerat naammalerpoq. Politikerinit tusaaneqarnerusariaqalerpugut, Nuummi Radiup qaqqaani najugaqartut peqatigiiffianni siulittaasoq Ulloriannguaq Hansen oqarpoq. Ineqartut INI A/S-ip siulersuisuini sinniisuutitaqannginnerat aamma akuersaarneqarsinnaanngilaq. Pinngitsuunngivilluni ineqartut sinniisoqartinneqartariaqarput. Sinniisoq siulersuisut suliaannut anguniagaannulluunniit sunneeqataasinnaavoq. Inatsisartut ineqarnermut peqqussutaat allanngortinneqartussanngoraangat tusarniaavigineqarneq ajorpugut. Tamanna aamma allanngortinneqartariaqarpoq ineqartut sinnissaat tusaaneqartariaqarput, Ulloriannguaq Hansen oqarpoq. Radiup qaqqaani ineqartut peqatigiiffianni siulittaasoq isumaqarpoq nunatsinni pisortat inissiaataanni najukkatut nunarput tamakkerlugu ataatsimiitsinneqartariaqartut, ineqartut atugaat pillugit oqaluuserinnittoqarluni. Pilersitsineq. Ataatsimiinnermi kattuffimmik pilersitsisoqarsinnaavoq, Ulloriannguaq Hansen oqarpoq, isumaqarlunilu ineqartut peqatigiiffiisa siulersuisuisa ataatsimiinnerat INI A/S-mit aaqqissuuneqartariaqartoq. Ineqarnermut akiliut agguaqatigiissillugu 1.755 koruuninik ukioq manna akitsorpoq. INI A/S-ip allaffissornikkut kukkuluttornera pissutaalluni marloriarluni ukioq manna akitsuisoqarpoq, Ulloriannguaq Hansen oqarpoq. Kattuffeqannginnatta aalajangerneqareertunut allannguisinnaanatalu sunneeqataasinnaanngilagut, Ulloriannguaq Hansen oqarpoq. Ineqarnermut peqqussut 2005mi allanngortinneqarpoq. Tusarniaasoqartillugu ineqartut oqartussaaqataatinneqarpallaarneq ajorput. INI A/S kattuffiillu allat pisortaqarfimmit tusarniaassutinik nassinneqartarput. Ineqartut sinnerlugit INI A/S ineqartut peqatigiiffiisa siulersuisui tusarniaqqaarnagit akissuteqartarluni. Tamannalu ineqartut oqartussaaqataatitaannginnerannik taasariaqarpoq, Ulloriannguaq Hansen oqarpoq, erseqqissarlugulu kattuffeqarsimasuuppat aserfallatsaaliinermut pilersaarutinut uparuaallutillu sunneeqataasinnaassagaluarlutik. Aserfallatsaaliuineq. Eqqaamasariaqarpoq namminersornerusut inissiat akilernagit pimmatigik. Aserfallatsaaliuinermut aningaasartuutit ukiuni kingullerni 1,5-2 procentinik amerleriarsimapput, taakkuuppullu ineqartut ineqarnerminnut akiliutaasa ilaat. Sumummitaava millionerpassuit pippat, politikerit taama apererusunnarput, Ulloriannguaq Hansen oqarpoq. Inissiat. 12.300-it Naatsorsuutigineqarpoq pisortat inissiaataat 12.300-it missaanniissasut. Kattuffik pilersinneqarpat pisortanut tusagassiuutinullu attaveqarneq pitsaanerulissaaq. Ineqartut peqatigiiffii tassaassapput kattuffimmut sulisitsisut, Ulloriannguaq Hansen oqarpoq. Nuummi Fiskerbymi najugaqartut peqatigiiffianni ukiorpanni siulittaasoq Anders Kielsen Ulloriannguaq Hansenip saqqummiussaanut isumaqataavoq. Nunatsinni peqatigiiffiit siulersuisui qitiusumik katersuuffeqanngimmata kattuffiliornissamut suleqataassallunga piareersimavunga, Anders Kielsen oqarpoq. 
!AG20_2008 17-1. Qimmit ulluannik pilersitsisoqarli. Allattoq: Richard Petersen, ukiuni 26-ni qimmeqarfinni inooqataasimasoq Issileriarmat kingumut qimmit Atuagalliutini eqqartorneqaqqipput nr. 10-mi 13imilu! Naak qiorartoqarsimanera tulluusimaarutissaanngikkaluartoq taamaattoq aamma tuallannarpoq iluarusuummernarpoq inunnik nunatsinni nammineq eqqarsalersitsimmat uaguttaaq qanoq iliuuseqartariaqartugut, taamalu nunatta nammineq soqassusia atorluarniarnerussagipput. Tamatuma aamma ajunngequtigissavaa nunatsinni annertuallaamik sunik iluatinnarsinnaasunik eqqaavallaarnersuarput millisissinnaagamiuk aammalu atorluaanerusinnaanermikkajumilersitsilluni! Allanik isumalluuteqarniartuarneq suli malunnaqqajaajuartoq siunissap ilusilersorneqarnerani namminiileriartorumanerup timitaleriartuaarnissaani taamatut ittut assigisaallu nukittorsaataassapput! Nunarput puiserpassuaqartoq sumiiffiit ilaanni ima amerlatigisut pisarineqartarsimallutik nunaqqatigisanut tunisinnaanngikkaanni neqerpassuit igiinnarneqartarlutik, soorunaana neqissaaleqiffiusinnaasartuni tungaannaannut »alumeraraluaannarfiusarpoq«! Maanna puisit amiisa akimikkut malunnaateqartumik qaffaaffigineqarnerat amerlanerusumik puisittoqartalernissaanik kinguneqannginnavianngimmat aamma taamatut iluarsartuussiniarnermut iluaqutaassaaq allatigut periarfissalukkaluartuni isertitarissaarnerulernermik malitseqartussaassalluni! Issilaaraangat inuit oqorsarnerusariaqarpugut, issittumilu uumaniarnerup ilagaa uumassuseqartut tamavimmik oqorsarnerusariaqarnerat, uumasut uagutsitut atisalersorsinnaanngitsut orsortik atisatsitut pisariaqartilluinnaraat tamatta nalunngilarput! Qimmeqarfimmiut tamarmik nalunngilluarpaat aasami kiatseruttornerani ukiumilu qimmit isumaginiarnerat assigiissinnaanngilluinnartoq. Aasami pualavallaarneq kiattumut naleqqutinngitsoq naalliunnarsinnaasassasoq, tassanilu imeq pingaarnerusoq, ukiuunerani nerisat silap pissusii najoqqutaralugit nakkutigalugillu isumaginiartariaqartarneri ilisimalluarparput. Taamaammat aamma qimmigisanik asanninnermik ersersitsisartoq avannaani qimmit nalinginnaasumit annerusumik inuuniutaagallarmata piniartuni maannakkullumi aalisartuunissaq takussutissaqartuarpoq, qimmimmi isumagilluakkat aamma piginnitsimik inuuniarneranik iluaqusiiginnaratik annaassisinnaasartut uppernarsaateqartareerpoq, taamaattumik qimmeqartup qimmini asavaattaaq! Ukiuni kingullerni atuagassiatigut tusagassiuutitigullu qimminik paarsinerlunneq avataaniiginnaraluartilluta sunnertarpaatiguttaaq, Europamiummi akornanni tamakku tusakulutsitsissutigineqartarput kalaallit isigineqarnitsinnik qaffassanngilluinnartut! Kisianni takornariat allallu avataaneersut pissutigiinnarnagit inuttulli nalilerneqartarnitsinni nalinginnaasumi ileqqorissaarneq aamma eqqarsaatigalugu inuttut kiffaanngissuseqartutut pisussaaffiuvoq inunni tamani pingaartinneqarnerusariaqartoq pigisanik sunilluunniit sulimi annerusumik uumasuutinik akisussaassuseqartumik isumaginninnissaq! Taamaattumik aamma illoqarfigisani sumiluunniit »aqutsisuusut« uumasuutinik piginnittut Avannaani qimmeqarfimmiut qimminut tunngasunik peqatigiiffiit suleqatigilluinnarlugit aaqqissuussiniartariaqassapput ilaarsiinnarluni akisussaaffeqarani uumasunik naalliutsitsisarnermik pinngitsoortitsisinnaanissami erseqqissumik malittarisassiortoqarnissaanik isumannaarissallutik. Taamaattumik isumaqarpunga siunnersuutiginiarlugu manna: Qimmit ulluanik pilersitsisoqarniarli! Qimmeqarfimmiut suleqatigiillutik ulloq sunaassasoq nammineq aalajangigassarissavaat peqatigiiffiit aqqutigalugit. Ulloq taanna malunnartinniarneqartassaaq ingerlaqatigiinnikkut, pitsaassaqaarlu paarsinerlunnermik akaarinninnginnermik allagartaqarluni isummamik saqqummiisarnissat ilaatikkaanni taava aamma tamanna pilersinneqaruni avammut tutsiutinngitsoornavianngilaq. Qimminummi nallinnarsisartunut tunngaannanngilaq isigineqarnitsinnitaarli kusassaasuussaaq! Ukiuni makkunani nunatta kiatsikkiartornera taannarigaluaraanniluunniit suli naatsorsuutigiuartariaqarpoq ilaanneeriarluni nunatta sumiinnini eqqaasitsissutigissagaa!. 
!AG20_2008 02-2. TB-ip ajoqutaa aammalu. Politikerit namminersulernissamik Kalaallit Nunaannillu nutaaliaasumik pilersitsiniarlutik tamaviaaleruttortut, pissusiviusoq sakkortooq ernumanartorlu alla atugaavoq, Kalaallit Nunaanni pissusiviusunik nillertunik misigittaatsunillu takutitsisoq. Afrikami nunanut ineriartortitassanut Kalaallit Nunaat assersuunneqarluinnarsinnaasoq misissuinerit takutippaat, sakialluummik nappaateqarnerup siammarsimanera pineqartillugu, nunarsuarmi killermi atugaajunnaarsutut isumaqarfigineqaraluartoq. Nappaatip siornagut ersigineqartup toqqutaasartullu akiorniarneqarnerani naalakkersuisut nuna tamakkerlugu qanoq iliuuseqarnissamik aallartitsisimammata nersortariaqarput. Kisianni nappaat 1980ikkut naalerneranni Kalaallit Nunaanni atugaajunnaarsutut isumaqarfigineqartoq taama sukkatigisumik navianartigisumillu siammariartulersimammat suna pissutaava? Soorunami arlalinnik akissutissaqarpoq. Minnerunngitsumik inuttut atugassarititaasut illoqarfiillu ilaanni inissaaleqinerujussuaq pissutaapput. Akissutissalli nuanniinnerit ilagaat peqqinnissaqarfimmut ataatsimut tapiissutit ilarpassui naalakkersuisunit suliaqarfinnut allanut atugassanngortinneqartalermata, ingerlatsivik aningaasatigut artukkiisoq Danmarkimit tiguneqarmat. Tamatuma ilaatigut kinguneraa pisarnertut akiuussutissamik kapitittarneq pitsaaliuinermillu suliniuteqarnerit arlallit atorunnaarsinneqarnerat. Suliaqarfimmik tigusinikkut Danmarkimi Kalaallit Nunaannilu peqqinnissaqarfiit assigiinngitsumik ineriartulersimapput Kalaallit Nunaat annikinnerusumik ingerlatsiviulerluni. Kalaallit Nunaanni nappaatillit arlallit soorlu katsorsartissallutik inissinniarneqaqqaartarput, nunani allani imaaliallaannaq katsorsartittartut. Akerlianik uagut aningaasat eqqarsaatigalugit nalilerniaqqaassaagut. Akerlianik ajunngilluinnarpoq naalakkersuisunut ilaasortaq Aqqalu Abelsen sapiillisaarluni Danmarkimi peqqinnissamut ministerimut saaffiginnimmat, sakialluutip akiorniarneqarnerani qanoq iliuuseqarnissaq pillugu suleqatigiinnissamik. Nuummiinnaq meeqqat atuartut 13 procentii sakialluummik tunillanneqarsimapput. Ataatsimut qanoq iliuuseqarnissami nukiit ataatsimut katersorneqarnissaat taamaattumik pissutissaqarluinnarpoq. Ataatsimullu qanoq iliuuseqarnissaq pineqartillugu nammineq inuttut akisussaaneq qaangiinnarneqarsinnaanngilaq. Sakialluut qaquguluunniit nakkutigineqarsinnaalissappat tamatta immikkut qanoq iliuuseqartariaqarpugut, tunillaassuisut nanineqarsinnaaqqullugit. Aaqqissuisoqarfimmit sakialluummik annikitsumik tunillaassuunnermik eqqorneqarsimasumit taamaattumik kajumissaarutissarput erseqqilluinnarpoq. Annikitsumilluunniit pasinnileruit peqqissutsit pillugu misissortittariaqarputit. Tunillatsinnissaq pinngitsoorneqarsinnaanngilaq. Allalli tunillakkumanagit nammineq qanoq iliuuseqartoqarsinnaavoq. 
!AG20_2008 14-1. Inunnik isiginnittarneq eqqartuussinerusoq immikkoortitsinerusorlu. Allattoq: Maja Chemnitz Frederiksen. Peqqinnissaqarfimmik atuinermi akiliisalernissamik naalakkersuisut siulittaasuata radiukkut tvikkullu oqaaseqaataa ernumanarpoq navianarlunilu. Ukiut arlallit matuma siorna taamani peqqinnissamut naalakkersuisoq Edvard Geisler tamatuma assinganik siunnersuuteqarpoq siunnersuullu taama eqqarsaatigineqarpasinngitsigisoq 2008-mi saqqummiuteqqinneqarmat naleqqutinngilluinnarpoq. Siunnersuut aningaasatigut immaqa iluaqutaasinnaavoq, soorlu qiiatilluni iloqqutsinertut ittoq, siunissarli ungasinneq eqqarsaatigalugu inuiaqatigiinnut inummullu ataasiakkaamut ajunaarnersuarmik nassataqassaaq. Taamatut aaqqissuussinermi nakkarfissat navianartorpassuupput, soorlu tamanna Asii C. Narupimit eqqaaneqareersimasoq. Nammineq pisuuneq kia nalilissavaa? Nakorsat, isumaginninnermi siunnersortit, politikerit? Tamatumani peqqinnissaq, aningaasaqarneq imaluunniit inuttut naliliineq tunngaviussappat? Assigiinngissutit qanoq annertutigissanersut eqqarsaatigineqarluarsinnaavoq. Kikkut »eqqortumik« napparsimanersut kia nalilissavaa, naalakkersuisut siulittaasuata oqarneratut? »Nammineq pisuussutimik« nappaateqalersoq akissaqanngippat pisoq qanoq isumaginiarneqassava? Naartuersittartut amerlavallaarnerat naammaginanngimmat ilumoorpoq, atuisartulli akiliisalernerisigut ajornartorsiut aaqqinneqarnavianngilaq. Aningaasanik amigaateqarluni naartuersissinnaanngikkaanni meeraq kissaatigineqarani inunngortoq qanoq atugaqassanersoq eqqarsaatigiuminaappoq. Ilaqutariinni aningaasakilliortuni meeraq kissaatigineqanngitsoq pillugu ajornartorsiutit sunniutissaat inuiaqatigiinnut ajorluinnartunik kinguneqarsinnaapput, aningaasatigut inuttullu. Akiliisinnaasunut ajornartorsiut pilernavianngilaq atugarliornerpaallu annerpaamik akiliisariaqalissapput, inuiaqatigiinnilu equngassutsit suli annerusut pilissapput. Asii C. Narupip oqarneratut tamatta peqqinnissaqarfimmit sullinneqartussaavugut, assigiimmik pineqartussaalluta. Eqqartuussinikkut pillaanikkullu inuiaqatigiit akisussaanermik ilinniartinneqarsinnaanngillat. Taamatut siunnersuuteqarnikkut inunnik isiginnittarneq eqqartuussinerusoq immikkoortitsinerusorlu tunngaviusoq inuiaqatigiinni atulersinneqanngisaannarli. 
!AG20_2008 19-1. Toqqissisimaneq inissaqarniarneq. Allattoq: Erik H. K. Heilmann. Nuuk Kommuunerujussuarmi innuttaasut tamarmik neqeroorfigineqassapput inissamik tamanut attartortittakkamik initaarsinnaanissaannut ukiut 28-it utaqqeqqaaratik. Taamaasilluta innuttaaqatigut tamaasa periarfississavavut akissarsiat tunngaviginagit akilersinnaasaannik inissaqarnissaannut. Nunatsinni Naatsorsueqqissaartarfiup saqqummiussaa tunngavigalugu qimerluuigutta takusinnaavarput kommuunerujussuassami tunu/kitaani inissiat amerlassusiat ima isikkoqartoq, 2003-mi 7.600 missaat aammalu 2006-imi 7.900 missaat, inissiat amerlissutaat pisimapput Ammassalimmi aamma Nuummi, taamaasilluni Paamiuni aammalu Ittoqqortoormiini nutaanik sanasoqarsimanani. Naatsorsueqqissaartarfiup paasissutissaataatigut Ivittuunut atatillugu paasissutissanik pissarsisinnaasimanngilanga. Apeqquteqaateqarnima kingorna 24. septembari 2007 kommunalbestyrelsimi ataatsimiinnermi akissutisivunga, Nuummi inissiat 2.000 missaat amigaatigineqartut, innuttaasut 25-ileereersimasut tamaasa inissaqartissagutsigit, tamatumunngalu tapiliullugu nalunaarutigineqarpoq inissat 2.500 missat pisariaqartikkigut, innuttaasut 20-ileereersimasut tamaasa inissaqartissagutsigit. Nuup Kommuniani aningaasanut naatsorsuummi 2007 aamma 2008 tunngavigalugu takuneqarsinnaavoq inissiat 200-t sanaartorniaraat, taakkulu siulliit sananeqartussat 48-ut sanaartorneqalerlutik Akunnerni. Inissialli pisariaqartinneqartut amerlassusaat qimerloorutsigit takusinnaavarput naammanngerujussuartut. Ukiumiit ukiumut sanaartorneqartartut amerlanerujussuusariaqarput, utaqqisunut allatsissimasut amerlisinnaveersaartiinnassagaanni. Tamanna tunngaveqarpoq Nunatsinni Naatsorsueqqissaartarfiup missingersuutaani ukiumut 200 missaannik inuttunerulertarsinnaanissaa missingerneqarnikuummat, piviusorli tunngavigigaanni 300 missaat tunngavigissallugu eqqortuunerugunarpoq. Nalunngilara soqutigisama iluanniittut ajornartorsiutit amerlasuut aammalu annertuut ullormiit ullormut iluarsineqarsinnaanngitsut, uangali upperaara kommunalbestyrelsimi ataatsimik ilaasortaqarpat, ullormiit ullormut, qaammammiit qaammammut pingaartitsilluni tulleriissaaraluni sulisumik, taava suliniutikka iluatsissaqqaarput, taamaasillungalu allanngueqataallunga. 
!AG20_200805-1. TB pineqartillugu Indiamut Afrikamullu nallersuunneqarsinnaavugut. Nuummi atuartunik misissuinermi atuartut 13 procentiisa TB-mik tunillannartoqarnerat takutinneqarpoq. Allattoq: Lotte Petersen Nutserisoq: Gâbánguaq Johansen. Nuna tamarmi. Nunanut Europamiittunut assersuunneqarusunnerusaraluarluta sakialluutip atugaanera eqqarsaatigalugu Indiamut nunanullu Afrikamiittunut suli nallersuussinnaavugut. Tamanna paasinarsivoq nuna tamakkerlugu sakialluummik akiuiniarnermut ukioq ataaseq sinnilaarlugu ingerlanneqarsimasumut killiffik Peqqissutsimut Naalakkersuisoqarfimmit tallimanngormat nalilersuiffigineqarmat. Nuummi 1., 10. aamma 11. klassini atuartut 12,9 procentii tunillatsissimapput, sinerissami tunillatsissimasut 10,7 procentiusut. Maannamut meeqqat katillugit 459-t Peqqissutsimut Naalakkersuisoqarfimmit misissuiffigineqarsimapput, taakkulu klassini pineqartuni pingasuni atuartut tamarmiusut 25 procenteraat. Ukioqatigiiaanni assigiinngitsuni qassit tunillatsissimanerisa oqaatiginissaanut tamanna naammappoq. Kommuninit mikisunit kisitsisit eqqoqqissaartut kingusinnerusukkut saqqummiunneqassapput: Meeqqat ukioqqortusiartortillugit procent qaffakkiartorpoq. Taamaalilluni meeqqat ilarpassuisa ukiorpaalussuit ingerlaneranni tunillatsissimanissaat ilimanarsivoq, ilaqutariinnermut peqqissutsimullu naalakkersuisoq, Arkalo Abelsen, oqarpoq. Tamarmik tunillaasanngitsut. Meerarpassuit sakialluutip tunillannartuanik pigisaqaraluartut marluinnaat napparsimalersimapput. Meeqqat amerlanersaat napparsimalersimanngikkaluarlutik tunillaasinnaanngikkaluarlutillu tunillannartumik pigisaqarput. Taamaattorli meeqqat tunillatsissimasut tamarmik, napparsimalernissamut qanoq aarlerinartorsiortiginerat apeqqutaatinnagu, katsorsarneqarnissaannik Peqqissutsimut Naalakkersuisoqarfik inassuteqarpoq. 1980-ikkut naalerneranni sakialluut nungutitaangajalluinnarsimavoq, kisiannili atuutileqqissimalluni namminersornerusut akiuussutissalersuisarunnaarmata pinaveersaartitsiniutaasunillu suliniuteqarunnaarmata. Kujataani ajornartorsiutit. Sakialluutip akiorniarneqarnissaanut nuna tamakkerlugu naalakkersuisut pilersaarutaat 2012-p tungaanut ingerlanneqassaaq. 2005-imi 2006-imilu namminersornerusut Kujataani Tasiilamilu atuartunik misissuinissamut aningaasaateqarfinnit aningaasaliiffigineqarput. Tamatumani paasinarsivoq Narsami Nanortalimmilu meeqqat 17 procentii sinnillit kiisalu Tasiilami Qaqortumilu 10 procentingajaat tunillatsissimasut. Misissuinerup tamatuma kingorna naalakkersuisunut paasinarsivoq nuna tamakkerlugu pilersaarusiornissaq pisariaqalersimasoq. Naalakkersuisut januaarip aallaqqaataani 2008-miit sakialluummut peqqissaasumik Kujataanut akisussaasussamik atorfinitsitsipput. Taanna Qaqortup, Narsap aamma Nanortallip kommuniini meeqqanik tamanik misissuissaaq: Kujataani ajornartorsiutit annersaat tassaavoq angallannikkut periarfissat pitsaannginnerat. Nunaqarfinni meeqqanut misissortikkiartorluni illoqarfiliarnissaq ajornakusoorpoq. Septembarimi angallammik Kujataani nunaqarfiit tamarmik meeqqat qinnguartariartorlugit angallavigineqassapput, Arkalo Abelsen oqaluttuarpoq. Sulisussaaleqineq. Naalakkersuisoq Arkalo Abelsen, neriorsuivoq, aappaagumut aningaasanut inatsisissami peqqinnissamut aningaasanik amerlanernik naalakkersuisut immikkoortitsinniarini. Taannali naapertorlugu nuna tamakkerlugu pilersaarusiornermi aningaasat ajornartorsiutaanerpaanngillat: Sulisussanik ilinniarsimasunik aningaasanik atuiffigisinnaasatsinnik amigaateqarpugut. Peqqissutsimut ministeri attaveqarfigereerpara taannalu sakialluutip akiorniarneqarnerata ingerlanneqarnissaanut ikiuunnissamut ammavoq. Inissaaleqineq Naalakkersuisoq oqaluttuarpoq, sinerissami isumaginninnikkut atugassarititaasut illoqarfinnilu anginerni initaarniarnermi ajornartorsiutit pissutsit taama ajortiginerannut sunniutilerujussuusut: Aperisoqarsinnaavoq maani Nuummi kisitsisit taama qaffasitsiginerannut suna pissutaanersoq. Inuppassuit inissaqareernatik illoqarfimmut nuuttarput. Sumiiffippassuarni inissiani mikisuni inuppassuit najugaqartarput. Taama tattorliuutsigaluni najugaqarnermi inuppassuit tunillatsittarput, Arkalo Abelsen oqarpoq. Ineqarnikkut pissutsit assigalugit nerisalunneq, pujortartarneq, imigassaq eqqiluisaarnerlunnerlu tunillatsinnissamut aarlerinartorsiornermut allisaataasarput. 
!AG20_2008 03-1. Qassit suliumajunnaarsinnaanerat SIK-mit ilisimaneqanngilaq. Allattoq: Lotte Petersen Nutserisoq: Gâbánguaq Johansen. Pisiniarfiit, eqqiaanermik sanaartornermillu suliffeqarfiit suliumajunnaartoqassagaluarpat eqqugaassapput, qassilli suliumajunnaarsinnaanerat SIK-mit ilisimaneqanngilaq. Nuna tamarmi. Marsip 19ianiit suliumajunnaartoqassagaluarpat ilaasortat qasserpiaat peqataasinnaanerat SIK-p siulittaasuata Jess G. Berthelsenip oqaatigisinnaanngilaa. Tamatumunnga pissutaavoq sulisitsisut kikkuunerat eqqarsaatigalugu kattuffimmi ilaasortanut nalunaarsuiffiit naatsorsorneqarsimannginnerat. SIK-p siulittaasua oqarpoq, pisiniarfiit, eqqiaanermik sanaartornermillu suliffeqarfiit eqqugaajumaartut. Neriuutigisarput tassaavoq suliumajunnaarnissamik ilimasaarineq isumaqatigiissuteqarnissamut iluaqutigisinnaagipput, oqarpoq. Taamaattorli suliumajunnaarnissap piviusunngornissaanik Sulisitsisut Peqatigiiffiat ernummateqartorujussuunngilaq: Isumaqarpugut suliumajunnaarneq annertoorsuarmik kinguneqarnavianngitsoq, GA-p pisortaa, Henrik Leth, oqarpoq. Sivisunaartoq. Pissutaasoq tassaavoq sulisitsisut Qaammarsaanermut Ilinniartitaanermullu aningaasaateqarfimmut kiisalu Sulinngiffeqarnissamut aningaasaateqarfimmut akiliuteqartarnissaannik SIK-mit piumasaqaammut GA-p akuersaarumannginnera. GA isummaminik allannguisinnagu ilaasortanut isumaqatigiinniussinernik SIK nangitsiumanngilaq. Aningaasaateqarfinnut akiliuteqartalernissaq SIK-p immikkoortortaqarfiinit piumasaqaataalluinnarpoq. Taamaattorli aningaasaateqarfinnut akiliuteqartalernissamik isumaqatigiinniarnernut ilanngussinissamut GA itigartitsilluinnarpoq. SIK-p aamma GA-p akornanni isumaqatigiinniarnerit ukiuni marlunni ingerlanneqareersimapput, pingasunngormallu SIK marsip 19-ianiit atuutilersussamik suliumajunnaartoqarnissaanik ilimasaaruteqarpoq. Piumasaqaatit naammassineqarserlugit isumaqatigiinniarnernik uninngatitsinissamik SIK-p nalunaarnera tunngavigalugu GA-mit SIK isumaqatigiissaarisartumut naammagittaalliuutigineqarpoq. Isumaqatigiissitsiniartartunit aalajangerneqarpoq SIK isumaqatigiinniarnernik ingerlatseqqilissasoq. Tamanna tunngavigalugu SIK suliumajunnaartoqarnissaanik ilimasaarivoq. Mattussinissamik ilimasaarineq. Suliumajunnaartoqarnissaanik ilimasaarinermut qisuariaatitut GA tallimanngormat tusagassiuutitigut nalunaaruteqarpoq, tamatumanilu oqaatigineqarluni suliumajunnaarneq akillugu sulisitsisut peqatigiiffiat marsip 22-nit atuutilersumik sulisunik mattussiniartoq: Sulisunik angerlarartitsissaagut. Soorunami oqartoqarsinnaavoq suliumajunnaareersimappata tamanna pingaaruteqartorujussuunavianngitsoq. Tamannali sakkutut atorsinnaavarput SIK-p suliamik kinguarsaanera pinngitsoortinniarlugu, Henrik Leth oqarpoq. Mattussineq atorneqarsinnaavoq illoqarfinni aalajangersimasuniinnaq ilaasortat suliumajunnaarnissaat SIK-mit toqqarneqarpat imaluunniit piffissaq kingullerpaaq atorlugu suliumajunnaarnissamik ilimasaarineq tunuartinneqarpat. Sulisunik mattussiniarneq SIKmit ernummatigineqarpallaanngilaq: Tamanna ilimageersimavarput taamaattumik eqqissilluta tiguarput. Suliumajunnaarnissamut pisinnaatitaaffeqarnitsitulli sulisunik mattussinissamik ilimasaarisinnaapput, Jess G. Berthelsen oqarpoq. 
!AG20_2008 11-1. Peqatigiinniat ukiuni 100-ni. Peqatigiinniat ullumikkut nunarput tamakkerlugu 220-nik ilaasortaqarpoq. Allattoq: Bikki Reimer Nutserisoq: Gâbánguaq Johansen. Nuuk. Nunatsinni peqatigiiffiit siullerpaartaasa ilaat, Peqatigiinniat, marsip 13-iani ukiunik 100liilluni nalliuttorsiussaaq. Ukiuni arlaqalersuni aningaasaqarnikkut ajornartorsiortarsimagaluarluni peqatigiiffik Organip Aqqutaani Nuummiut oqartarnerattut »Illu Qaqortoq«-mi suli ingerlanneqarpoq. 1903-mi ajoqimi maanna toqoreersimalersumi, Niels Lyngemi, bibelimetut aallartippoq, tamatumanilu aamma qanoq peqqinnarnerusumik inuusoqarsinnaanera oqaluuserineqartalerluni, Magnus Larsen, ukiuni 35-ni Peqatigiinnianut ilaasortaasimasoq, oqaluttuarpoq. Ullumikkut taanna palasitut soraarninngorsimavoq peqatigiinniallu pillugit marlunnik atuakkiorsimalluni 1999-imi aamma 2003-mi saqqummersinneqartunik. Peqatigiiffippalaarnerusumik sulinissaq kissaatigalugu S.W. Schultz-Lorentzenimit, Steffen Møllerimit, Niels Lyngemit aamma Sejer Abelsenimit peqatigiiffik Peqatigiinniat pilersinneqarpoq. Ikiorsiisarneq atuutinngikkallarmat Peqatigiinnianit iliarsunnut anaananullu kisermaanut ikiuunnissaq pingaartilluinnarneqarsimavoq. Piniagassat ajornarsinerisa nalaanni aamma Peqatigiinniat ikiuuttarsimapput. Taamaattumik piniakkanik suugaluartunilluunniit tunisisoqaraangat isertitat ilaannik immikkoortitsisoqartarpoq ikiuiniarnermi siunertanut pitsaasunut imaluunniit piniagassat ajornarsinissaannut. Piffissap ilaani aamma innuttaasut Peqatigiinnianullu ilaasortat pissakinnerusunut umialiorlutillu qaanniortarsimapput, anaanat kisermaat ammassiartarsinnaaqqullugit meeqqallu qaannaminni piniarniartarsinnaaqqullugit. Peqatigiinnianut ilaasortat arnartaat mersukkaminnik nioqquteqarnermikkut peqatigiiffimmut aningaasanik pissarsiniartarput. Ullutsinni ulapaarfiusuni bingortitsineq peqatigiiffitsinnut aningaasanik pissarsiniarnissamut periarfissatuaalersimavoq, Magnus Larsen oqaluttuarpoq. Upperisarsiornermiit oqallinnermut. Peqatigiiffik 1908-p missaani ingerlallualermat Nuummi innuttaasunut 300-t missaanniittunut oqallittarfinngoriartulerpoq. Ukioq taanna peqatigiiffik ataatsimeersuaqqaarmat illoqarfimmi innuttaasut marloriaataannik amerlassusillit peqataapput nunaqarfinniit ataatsimeersuarnermut peqataajartortut inuppassuit tikerarmata. Taamanimi pisoq angisuujuvoq isumaginninnikkut ajornartorsiutinik peqatigiiffik isumaginnittuummat, Magnus Larsen oqaluttuarpoq. Ajoqiuneq Jonas Petersen Qasigiannguaneersoq 1925-mi nunatta nunasiatut inissisimaneranik oqallitsitsilerpoq nunasiaatillit apeqqusernerisigut. Taanna Peqatigiinniat atuagassiaanni atuartartut allagaannik allagaqarpoq, tassanilu apeqqutigalugu nammineernerulernissamut piffissanngulinnginnersoq. Taamaalinerata nalaani apeqqut tamanna kimilluunniit apeqqutigissallugu sapiississutigineqanngilaq, taamaattumik taamani sakkortuumik oqallittoqartarsimassaaq. Nunasiaataaneq pillugu sammisap oqaluuserilernissaa ulorianartorujussuuvoq, ajoqiunerli tassa taamaaliorpoq. Taamaattumik oqartoqarsinnaavoq Peqatigiinniat ineriartornermut, perorsaanermullu nutarterinermullu 1920-kkuunniilli peqataasorujussuusimasoq, Magnus Larsen oqaluttuarpoq. Meeqqat peqatigiiffeqarnerlu. Ullumikkut Nuummi Peqatigiinnianit meeqqanut peqatigiiffik Nutaraq aallartinneqarsimavoq, taannalu meeqqanik perorsaanermut inuiaqatigiinnilu ineriartornissaannut ilapittuutaanissamik siunertaqarpoq. Meeqqat innuttaasunut pingaarutilimmik ilaapput, taamaattumik aamma peqatigiiffeqartariaqarput. Ullumikkut Nutaraq 29-nik ilaasortaqarpoq. Sapaatini ualit tamaasa ataatsimuualaarnernik aaqqissuussisarpugut, tamakkunanilu assigiinngitsut oqaluuserineqartarput meeqqanullu pingasut 15-illu akornanni ukiulinnut aaqqissuussisoqartarluni, Magnus Larsen oqarpoq. Peqatigiiffilerinernut tamanut piffissaq ilungersunartuuvoq. Uagut peqatigiiffitsinnuinnaq ukiut tamaasa 145.000 koruunit nalinginut aningaasartuuteqartarpugut. Illuuterput innuttaasunut sunulluunniit atatillugu attartortissinnaavarput, kisianni annermik bingortitsineq peqatigiiffiup aningaasaqarneranut ingerlassissutaavoq. Sapaatit tamaasa bingortitsisoqartanngikkaluarpat aningaasaqarnerput ajorluinnassagaluarpoq, Magnus Larsen naggasiivoq. 
!AG05_2008 27-1. Tasiilami kalaaliulluni ilinniarsimasuugaluarluni suliffissaqarniarneq ajornartorujussuuvoq. Allattoq Harald Bianco, Tasiilami innuttaaqataasoq. Nuliaralu ilinniarsimalluta Kitaani Tunumilu Tasiilami sulliviit assigiinngitsut misilittagaqarfigivavut. Kitaani maluginiartagarput tassaasarpoq, sullivinni kalaallinik tiguserusussuseqarneq Tasiilamut sanilliullugu annertunerusartoq. Tasiilami ajornartorsiutit assigiinngitsut, imigassamik ajornartorsiutit allallu annertupput. Tassani pissutaaqataasoq annerpaaq tassaavoq (eqqartorneqarneq ajortoq) qallunaat aqutsineratigut kalaallinik sulisoqarusunnginneq, kalaallinik suusupaginninneq, kalaallinik nikaginninneq. Suliffeqarfiit ilarpaalussui ajornanngitsumik kalaallinik sulisoqakuttoorsinnaagaluartut qallunaarpassuit inangiisimapput, qallunaat suliffinni ittuusut kalaallinik sulisoqarusunnginnerat pissutaalluni. Sulilertaraluit amerlaqaat sivikitsumik suleriarlutik soraartartut, suliffimminni qallunaanit naammaginanngeqisumik pineqarnertik pillugu. Ilaallu atukkaminnik qulliunerusunut naammagittaalliortut sioorasaarneqaannartarput; »naammagittaallioqqikkuit soraarsitaassaatit«. Maani qallunaat suli ilaqarput ima oqarsinnaasumik: »Uanga oqaatsikka inatsisaapput«. Uanga ujartortagara imalusooq oqarlunga; »naak nunaga uanga illersorneqarfigisinnaasara« nalunngilara uanga kisima taamak eqqarsarlungalu oqartarsimanavianngitsunga. Maani innuttaasut ataasiakkaat (amerlapput) saqqummiusserusuttaraluit pissutsit taasakka pillugit, ersissutigisarpaat ajortorujussuarmik isigineqalernissartik. Uanga siornatigut maani qallunaat kalaallinik suusupaginninnerat, asuli kalaallinik nikaginninnerat piinnarlugu akiuukkaluarninnik soraarsitaanikuusunga, (taamani nukangasunnguanik meeraqarlunga kisima pilersuillunga) kisiat ingerlaqqinnikuullunga, ukiut kingulliit saqqummiinissara ersissutigiunnaarnikuuara, ilaatigut ima oqarlunga; »taamatut saqqummiinera soraarsitaassutigigaluarukkuluunniit ajorinngilara, pingaarnersaavoq saqqummiinikkut pissutsit iluarseriarnissaat kalaaleqatikka ingerlaqqittussat eqqarsaatigalugit«. Ukiut kingulliit pisariaqartillugu sakkortuumik isornartorsiuisarpunga. Tamanna pillugu qallunaat ilarpassuinit kiisalu kalaaleqatinnik qallunaanik illersuisunik nuannarineqanngitsorujussuusarpunga. Taamatut pisariaqartillugu qununanga tunngavilimmik isornartuisarnera pillugu, maani kalaaleqatima amerliartuinnartut paasillugu sakkuginiartarpaannga. Qallunaat pillugit naammaginanngeqqisunik pineqartillutik, qanoq iliornissaminnik siunnersoqqusunit. Nuliara perorsaasutut misilittagaqarluartutut ilinniarsimavoq, ukiut kingulliit tallimat atuarfimmi sulinermini ilinniarfissuarmilu ilinniarnermini tupinnaannartumik atuartitsillaqqilluni ingerlavoq, atuarnermik atuartitseriaatsit nutaaliat misilittagaqarfigilluarlugit, allaat suli ilinniarluni pikkorinnini tunuarsimaannginninilu pissutigalugit, afdelingslederitut sulisimalluni. Naammassingajalerluni sikkilerluni ajutoornini pillugu unikkallarpoq, kisiat nangeqqeriaannaalluni. Atuarfimmut septembarimi timelæreritut qinnuteqarami akineqarpoq vikariusinnaasoq, kisianni piumasimanngilaq aalajangersimasumik suliffeqarusukkami. Paasivarput nuliama qinnuteqaataa team ledelsemi qaqinneqarsimanngitsorluunniit. Kingorna meeqqat angerlarsimaffianni kalaallimik pædagogimik amigaateqarneragaannik qinnuteqarami akineqarpoq, kingusinnerusukkut paasitinneqarumaartoq. Kingorna aamma tusagaqaqqinngilaq. Erseqqissumik allakkatigut akissutissarsiffituarivaa TII, kalaallimik ittumik. Tassa maani ima kalaallit soqutaanngitsigipput, pisariaqartinneqarnerluunniit ajorpoq allakkatigut akineqarnissaq. Atuarfimmi ilinniartitsisut ulluinnarni sukkut tamaana oqaluttut tusaallugit paasinarpoq pissutsit amerlasuutigut naammaginartinngeqigaat, allaat oqartoqartarluni allamik suliffittaarsinnaagunik atuarfik qimakkusussinnaassagaluarlugu. Piffissap sivisoorsuunngitsup ingerlanerani atuarfimmi atuartut eqqissisimanngitsorujussuanngornikuupput, qularnanngitsumik ilaatigut aqutsinerlunnerup kinguneranik peqquteqartumik. Atuarfitsialaap anersaava atorlugu ingerlatsinerup nassatarisussaavaa, klassip iluani siornatigornit pitsaanerusumik eqqissisimanerusumillu ingerlalernissaq. Specialklassenut inissinneqartartut ima amerlatigilerput, klassit ilaneqarnikuugaluartut tamarmik ulikkaavipput inissaarullutik. Ilinniartitsisut ilai oqalukkaluarput, specialklassenut nuutitsinissaq ilaatigut pisariaqartanngikkaluartoq. Atuarfitsialaap anersaavanik ingerlatsinikkut pisinnaanikinnerit klassip iluani inissitsiterinikkut ajornanngitsumik klassemiiginnarsinnaagaluartut, specialklassenut nuutinngikkaluarlugit. Tassa maani ilaatigut Atuarfitsialaap anersaava atorlugu ingerlatsisoqanngilaq. Atuarfimmi ilinniartitsisut ilaat qallunaaq oqarsinnaappat ima; »atuarfiup naalagaa kalaallinut ammut isiginnittorujussuuvoq«, taava ajortoqarsimassaaq. Malunnartartut ilagivaat atorfiit inuttaaruttut avammut saqqummiutinngikkaluarlugit (qallunaat) akunnerminnit inuttalertaraat. Maanna uanga nuannareqisannik atorfeqarpunga, sullitamalu qujamasuutigeqisaannik, kalaallisut oqaaseqarnera pillugu. Meeqqavut inersimasunngorlutik ilinniarput, qilanaarlutik ilinniagaqareerunik illoqarfimminnut nuannareqisaminnut utissallutik, uanga illoqarfiga ungageqisara illorpullu nuannarisarput qimakkusunngikkaluaqaara. Kisiat nuliara suliffittaassappat Kitaanut nuunniartariaqalerpugut, ingammik uanga meeqqamalu aliasuutigeqisatsinnik, nalullugu qaqugu maanga illoqarfimmut asasatsinnut ilaquttatsinnullu uteqqissanerluta. Taamatut allagaqartoqartillugu annertartut amerlasarput, ilaatigut oqalulersarlutik ammip qalipaataanik immikkoortitsisugut. Qallunaanik kammagilluakkannik ilisarisimasaqarpunga, uannut paasinnittunik, taamatuttaaq kalaaleqatinnik kammagilluagaqarpunga aamma uannut paasinnittunik. Allaat maanna qallunaanik saaffigineqartalerpunga oqartunik; »ajortoqarpoq qullersanut allagaqarniarit«. Aasaq qallunaaq tarnip pissusiinik ilisimasalik uannukarluni oqarpoq; »uuma suliffiup inuttaatalu siunissaat ASSORUJUSSUAQ (nammineq oqarneratut »dybt, dybt bekymret«) ernumassutigivara, inummik (qallunaamik) taamaattumik aqutsisoqartillugu«. Piumasaqaannartaraluarpugut allattulli ajunngitsumik pineqarnissatsinnik, ammip qalipaataanik immikkoortitsineq pinngilluinnarlugu. Ilumut paasissagaanni, taamatut oqaluttartut, tassa ammip qalipaataanik immikkoortitsineraasut, taakkuukua ammip qalipaataanik immikkoortitsisut. Uagut kalaalinnguakkuluit simertumik amillit nunatsinni amerlanerussuteqaraluartugut, naqilluta nipangersinneqartarpugut naapertuilluarnerunngilluinnartumik! Tassa ammip qalipaataanik immikkoortitsineq. Oqareernertut uanga ukiut kingulliit amerlisut kisinnanga qununanga pisariaqarfiisigut isornartorsiuisarpunga, aamma taareerpara tamanna uanga qallunaanit allanillu nuannarineqanngissutigisorujussuugiga. Tassani takutinneqaannartarpoq, uagut kalaallit oqaraanni allatulli ajunngitsumik pineqarnissarput anguniarlugu pissusilersortarnerput qanoq akuersaarneqanngitsigisoq. Takutinneqaannartarpoq maani kalaallinik naqisimanninneq qanoq sakkortutigisoq. Sioorasaarneqaannartarpugut soraarsitaanissamik imaluunniit naveerserujussuaannartarluta. Kingullermik ukiarmi naammagittaalliuummik ingerlatsivunga, paasinarsivoq allaat nuliama suliffittaarsinnaajunnaarneranik tamanna kinguneqartoq. Oqaatigissavara paasigakku, allakkakka kingulliit pillugit atorfillit qullersatsinniit akissuteqarfigineqaraluarsimasut, aasiit naammagittaalliuutiga eqqaaneqanngivilluni, uanga naveerserujussuaannarniarsimagaluartunga. Qujanartumik ataatsimiititaliami susassaqartumi siulittaasup, kingornalu borgmesterip allakkat atsiorusussimanngilai, vicedirektørip kalaaliusup qujamasuutigeqisaanik. Assiliaq ersarissiartuinnarpoq, nuliara atorfinitsinneqarnaveeersaarpoq maanngaanniit aallarniassammat. Uanga qallunaanut sakkortuumik isornartorsiuisartoq ilanngullunga aallarniassagama. Maanna kimuugaluarnersoq ilungersorlunga saaffiginnippunga, inuttut pisinnaatitaaffipput, inuttut allatulli ajunngitsumik pineqarnissarput angorusullugu iliuuseqartarnerput, ajortorujussuarmik pinernitsinnik kinguneqaannartartoq iluarserusukkaluarlugu. Allamik piumasaqanngilanga, allatulli ajunngitsumik pineqarnissaq taamaallaat piumasarivara. Qallunaat ajortumik isiginngilakka, uatsinnut sakkortuumik naqisimanninnerat aaqqequinnaraluarpara! Kiap akisinnaavaa ujartortagara; »naak nunaga uanga illersorneqarfigisinnaasara?!«. 
!AG05_2008 18-1. Internetikkut videot akeqanngitsut. Nittartakkami nutaami filmit akunnerpassuarni isiginnaarneqarsinnaasut nunat inoqqaavinit filmiliortartunit ilitsersuisartunillu suliaasimasut, neqeroorutigineqarput. Allattoq: Nicolai Stampe Qvistgaard Nutserisoq: Gâbánguaq Johansen. Canada. Qaammammi kingullermi suliniut nutaaq pilersinneqarpoq. Internetikkut nittartagaq akeqanngitsoq filminik nunat inoqqaavinit filmiliortartunit suliaasimasunik neqerooruteqartoq. Nittartagaq decembarip 17-ani pilersinneqarpoq videonillu 100-t sinnilinnik Canadameersunik, Kalaallit Nunaanneersunik, Grækenlandimeersunik, Sverigemeersunik Mexicomeersunillu imaqarluni. Taakkua saniatigut nittartakkap Isuma tv-iimik taaguuteqartup filmilianik saqqummersitai isiginnaarneqarsinnaapput, taakkulu ilaatigut tassaapput »Atanarjuat The Fast Runner«, »The Journals of Knud Rasmussen«, kiisalu isiginnaagassiat nuannarineqarluartut nangeqattaartut »Nunavut« aamma piviusunik tunngaveqarluni isiginnaagassiat nangeqattaartut allat arlalissuit. Isuma. tv nunat inoqqaavinut isiginnaagassiortartunut filmiliortartunullu tamanut suliarineqarsimasut tamanit angerlarsimaffinni atorneqarsinnaasunngorlugit nittartakkamut inissinneqarnissaannik neqerooruteqarlunilu qaaqqusivoq. Taamaattumik ingerlatseqatigiiffik filmilianut tunuliaqutaasunut atuinermut akiliutinik akiliuteqartanngilaq. Akerlianik nittartakkamut alakkaasut sulianik pisiumallersinnaanerat eqqarsaatigalugu filmiliortartut ataasiakkaat suliaallu pillugit paasissutissanik nassaassaqassaaq. Isuma. tv isiginnaartartunut tunissutaavoq, Norman Cohn, Isuma Distribution International Inc.-imeersoq, oqarpoq. Ingerlalluareersut avaqqullugit. Norman Cohn oqaluttuarpoq, Isuma filmiliat toqqaannartumik internetimut inissinneqartalernissaannik isumassarsisimavoq, taamaaliornikkullu Tveqarfiit ingerlalluareersut soorlu APTN (Aboriginal Peoples Television Network) aamma CBC (Canadian Broadcasting Centre), Isummamit isiginnaagassianik qaqutiguinnaq takutitsisanngikkunik takutitsinngisaannartut, avaqqunneqassasut. Aallakaatitassiamik CBC-mut tunisaqanngisaannarsimavugut, Norman Cohn oqaluttuarpoq. Taamaattumillu internetikkut nittartakkamik, filmiliornermi ilitsersuisartut isiginnaartartullu isumaqataasut nunarsuaq tamakkerlugu attaveqaatissaannik pilersitsinissamik aamma siunertaqartumik, ineriartortitsilersimapput. Inuit nunallu inoqqaavisa filmiliortartut suliamik takutinneqanngisaannarnerat namminneq pisuussutiginngikkaat uppernarsassallugu suliassaraarput, Cohn oqarpoq. Suliffeqarfik Isuma suliniummut nutaamut tassunga nammineq aningaasaatiminik tamanik aningaasaliissuteqarsimavoq. Nittartagaq kaaviiaartissinnaajumallugu tunissuteqarfigineqarusussinnaapput. Isuma. tv nalilerujussuusoq upperaarput. Nittartagaq iserfigalugu alakkarsiuk, inuppassuit kulturerpassuillu isummanik avitseqatigiissut takusigit. Tamanna immini naliliivoq. Nalillit taama ittut pingaartikkaanni akiliuteqalaartariaqarpoq. Nittartakkami toortagaqarpoq »Donate«-mik taaguutilimmik, taannalu aqqutigalugu aningaasanik tunissuteqartoqarsinnaavoq. Norman Cohn erseqqissaalluni oqarpoq, nittartakkat angisuut nunarsuaq tamakkerlugu atorneqartut soorlu You Tube aamma eBay, aamma annikitsunnguullutik aallartissimasut, kisiannili attaveqatigiinneq inuillu ataatsimoorussaminnik soqutiginninnerat tunngavigalugu angisoorsuanngorsimasut. Internetii attaveqaat akisooq. Nittartakkap atornissaanut inuit Nunavumeersut maannamut soqutiginninnerpaajussagunarput. Kisianni aamma taakkuussapput filminik neqerooruterpassuit atornissaannut ajornartorsiornerpaasussat. Tamanna Nunavummi inuiaqatigiit amerlanersaanni internetikkut attaveqaatit arriippallaarnerannik pissuteqarpoq. Siornatigumut sanilliullutik sukkanerugaluarput, sulili arriippallaarlutik. Allaammi Isuma.tvimi videot attaveqaatinut arriitsunut naleqqussakkat aanissaat taakkununnga ajornarpoq, Cohn oqaluttuarpoq. Montrealimi internetikkut attaveqaat 27 dollarinik akilik Nunavummi 400 dollarinik akeqartarpoq, naggasiivoq. Taanna neriuppoq internetimut tusagassiuutinullu nutaanut aningaasaliinissap pingaaruteqassusaa piffissap ingerlanerani nunat inoqqaavinit aningaasaliisartunit eqqumaffigineqalissasoq. KNR-TV qanittukkut Isuma.tviimut aallakaatitassiaanik paarlaasseqatigiittarnissaq pillugu isumaqatigiissusiorpoq. Nittartagaq alakkarusukkukku uunga isersinnaavutit: www.isuma.tv. 
!AG05_2008 23-2. Afghanistan ersitsannartoq. Ilaquttanit tatineqarneq qallunaallu toqutaasartut arlaqaleriartuinnarnerat tunngavigalugit sakkutuut Afghanistanimut aallartitaanissamut sussaaginnartalerput, sakkutuut oqaaseqartitaat oqarpoq. Ritzaus Bureaumit Nutserisoq: Gâbánguaq Johansen. Danmark. Siunissami Afghanistanimut aallartitaasussat akornanni arlalissuit tunuartitalernissaat illersornissaqarfimmit ilimagineqarsinnaavoq. Ilaqutaasut ernumaneruleriartorput taamaattumillu sakkutuut angerlarsimatiinnarumallugit atisalerumallugit, Hærens Konstabel og Korporalforening, HKKF, nalunaarpoq. Ilimagaara tamanna tunngaviusumik atugassarititaasutut akuerineqartariaqalissasoq, HKKF-imut siulittaasoq, Flemming Vinther, oqarpoq. Taanna erseqqissaalluni oqarpoq, aallartitaasussanut ilaquttanit tatisinerusalerneq pissusissamisoortuusoq, Afghanistanimi akersuunnerit sakkortuut nalunaarutigineqartarmata qallunaallu sakkutuut toqutaasarmata. Kingullermik sakkutuut marluk novembarip 29ani toqutaapput. Sakkutuut tamarmik tamanna piumasarinerlugu eqqarsaqqittarput. Qularutissaanngilarlu sap. akunnerisa naanerini sulinngiffeqaraangamik ilaquttaminni nereqatigiinnermi tamanna oqaluusereqqittarsimassagaat, sakkutuut siulittaasuat oqarpoq. Sakkutooqatigiinni ullualuit qaangiuppata Afghanistaniliartussani sakkutuut 21-t amigaataapput. Sakkutuut 550-it aallartitaanissaat pilersaarutaasimagaluarpoq, taakkuli 529-nik amerlassuseqartussanngorput. Illersornissaqarfimmi aamma isumaqartoqarpoq, ilaquttat akornanni ernumaleriartorneq sunniuteqaqataasoq. Kisianni sakkutuut aperigaangakkit, toqqissisimallutillu aalajangersimarpasittarput, Oksbølimi sakkutooqarfimmi brigadegenerali, Peter Bartram, oqarpoq. Taanna isumaqarpoq sakkutuut sulerisarnerannik ilaqutaasunut paasissutissiisarnermi illersornissaqarfik pikkorinnerulersinnaasoq. Assersuutigalugu niviarsiaqqat atuariartornissaannut qulakkeerinneqataasarnerannik. Asasatik tamatumunnga suleqataasartut ilaqutaasut paasisinnaalerpassuk ilimagaara aarlerinaateqarneranik ilaqutaasut akuerinnissinnaalissasut, Peter Bartram oqarpoq. Akerlianik brigadegenerali isumaqarpoq, aallartitaanerup aarlerinartortaqarnera naammattumik isiginiarneqartartoq. Inuussutissarsiorneq. Ajornartorsiut aaqqiiviginiarlugu illersornissaqarfik ilimasaarivoq, siunissami sakkutooqatigiinnik amerlanernik inuttalinnik pilersitsisoqartalissasoq, uniinnartussat inissaqartinneqarsinnaaqqullugit. HKKF naapertorlugu tamanna aaqqiissutissaqqissusinnaavoq. Kisianni Flemming Vinther aamma isumaqarpoq, illersornissaqarfik allatigut suliniuteqartariaqartoq. Sakkutuut misilittagartunerit Danmarkimi suliffittaarnissamut Afghanistanimi misilittakkaminnik atuinissamut pitsaanerusumik periarfissaqartariaqarput. Sakkutuut inuussutissarsiutinik ingerlatallit namminersortut eqqarsaatigalugit pitsaasunik atorsinnaassuseqarluartunillu piginnaasaqalersimallutik angerlartarnerat isiginiarneqartariaqarpoq, Flemming Vinther oqarpoq. Sakkutuulli siulittaasuat naapertorlugu sakkutuut aallartitaanerminni misilittagaannik inuussutissarsiutinik ingerlatallit paasisinnaasaannik saqqummiussisalernissaq illersornissaqarfiup ilinniartariaqarpaa. Aallartitaasussani sakkutuunik amigaateqartoqartussanngoraluartoq tamanna sakkutuut isumannaasusaannut akornutaanavianngitsoq illersornissaqarfik aamma Flemming Vinther isumaqarput. Inuilli ikinnerunerat qasuersaarfissat akuttunerulernerisigut malugineqarsinnaassaaq. Toqqaannartumimmi akersuunnerit saniatigut suliassarpassuaqarpoq isumagineqartussanik, oqaatigineqarpoq. 
!AG05_2008 23-1. Nuliat uiilluunniit malittariuk. Hongkong. Ilumut suleqatinik sulereernerup kingorna ataasinnguartoqateqarsimagami uiit kingusinaarluni angerlarpa? Apeqqutit taamaattut Hongkongimi inuppassuarnit qularnaatsumik akissutissaqartinneqalissapput kiffartuussivik nutaaq aapparisap sumunnarnernik mobiltelefon aqqutigalugu malittarinniffiusinnaasoq iluaqutigalugu. »Follow Me, Follow You«, mobiltelefonimit aallakaatitat aallaavigalugit inuup sumerpiamiinneranik ujaasinissamut periarfissiisoq, pisartagarissagaanni qaammammut 3,5 dollarinik (17 kr. miss.) akeqarpoq. Kiffartuussivik aatsaat atorneqarsinnaavoq aappariit marluullutik tamanna akuerippassuk, aviisi South China Morning Post nalunaarpoq. 
!AG05_2008 07-1. Nunarsuarmioqataaneq pimoorullugu Nuummut takkutilersoq. Kinami illoqarfittut ikinngut, avammut niuernermut periarfissarujussuaq kiisalu silap pissusaata allanngorneranik sammisaqarneq illoqarfiit ukiuusartut, Winter Cities, ataatsimeersuarneranni iluaqutissanut ilaapput. Allattoq: Lotte Petersen Nutserisoq: Gâbánguaq Johansen. Nuuk. Sap. akunnerata naanerani Nuuk Canadamit, USAamit, Norgemit, Estlandimit, Litauenimit, Ruslandimit, Koreamit, Japanimit Kinamillu aggersunik 150-it missaanniittunik tikeraartoqassaaq. Tamanna ataatsimeersuarneq taaguuteqartoq Winter Cities Nuuk, issittumi silap pissusaata allanngorneranik sammisaqarfiusussaq, aqqutigalugu pissaaq. Ataatsimeersuarneq WWCAM-imit, nunarsuaq tamakkerlugu illoqarfinni ukiuunerani issittartuni borgmesterit attaveqatigiiffiannit ingerlanneqassaaq. Nunani qulingiluani illoqarfinni 13-ini borgmesterit ataatsimeersuarnermut, Nuuk deklarationimik, qanoq pilersaarnermik nalunaarummik, taasamik inerneqartussamut peqataassapput. Borgmesterit tamarmik immikkut ukiuni tulliuttuni marlunni silap allanngorneranik ajornartorsiutip qanoq suliniuteqarfiginissaanut pilersaarusianik saqqummiussissapput, Nuup Kommuniani suliniummut aqutsisoq Trine Kamp Larsen oqarpoq, nangillunilu: WWCAM tullianik ataatsimeersualerpat anguniakkatik angusimanerlugit naliliissapput. Issittup ukiuinut 2007-2009mut atatillugu silap pissusaata allanngornera oqaluuserineqarluarpoq soqutiginaateqarluarlunilu. Tamanna aamma tunngavigalugu Nuuk 13-issaanik ataatsimeersuarfiusussatut toqqarneqarsimavoq. Inuussutissarsiutit. Taamaattorli Winter Cities Nuuk politikikkut anguniakkat kisiisa pillugu suleqatigiiffiussanngilaq. Illoqarfiit akornanni inuussutissarsiornikkut suleqatigiinneq taamatulli qitiutigissaaq. Winter Citiesimut atatillugu Inussivimmi tunisassianik, ilisimasanik kulturimillu nunat tamalaaneersut peqataaffigisaannik nittarsaassisoqassaaq EXPO-mik taaneqartumik. Nunanit qaaqqusanit ingerlatsisut 39-t nuisitsiveqassapput, suliffeqarfimminnik ilisarititsiviusussanik. Suliffeqarfiit EXPO-mut peqataasut tamarmik arlaatigut Issittumi silap pissusaata allanngorneranut attuumassuteqassapput. EXPO tallimanngornermi ualikkut immikkut qaaqqusanut ammassaaq, innuttaasullu arfininngornermi sapaammilu ulluunerani takuniaasinnaassallutik. EXPO-mi periarfissarujussuaqarpoq, illoqarfiit Winter Citiesimi attaveqatigiiffimmut ilaasut ataatsimut katillugit 70 millioninik innuttaqarmata. Illoqarfittut ikinngut. Winter Cities kingullermik ingerlanneqarmat Nuuk Kinami illoqarfittut ikinngutitaarpoq Changchunimik atilimmik. Sap. akunnerata naanerata ingerlanerani borgmesteri Nikolaj Heinrich Changchunip borgmesterianik ataatsimeeqateqassaaq, tassanilu kulturip takornariaqarnerullu iluini suleqatigiinnissamut periarfissat oqaluuserineqassallutik. Qulequttat Nuummit Changchunimillu oqaluuserineqarsimasut ilaat tassaavoq issittumi naatitanik tunisassiorsinnaaneq: Eqqumiitsuliortoq Kujooq, Peter Kristiansen, Changchunimeeqataasimavoq. Taanna qiperukkat pillugit ataatsimeersuarnermut peqataavoq, tamatumanilu naatitsivimmi eqqumiitsulianik suliaqarluni, Trine Kamp Larsen oqaluttuarpoq. Kina nunarsuarmi nunat aningaasarsiornikkut siuariartornerpaat akornanniippoq. Taamaattumik Changchunimik suleqateqarneq Nuummut iluaqutaallualersinnaavoq, oqarpoq. Borgmesterip pingaartitaa. Winter Citiesip Nuummi ingerlanneqartussanngortinnissaa borgmesterip toqukkut qimaguttup Agnethe Davidsenip pingaartilluinnagarisimavaa. Ajoraluartumik aaqqissuussinermut nammineerluni peqataasussaajunnaarpoq: Nikolaj Heinrich pilersaarummik torrutiinnarlugu ingerlatsisussanngortinneqarsimavoq. Taannali ivertinneqarmat suut tamangajalluinnarmik inissinneqareersimapput. Qujanartumik ataatsimeersuarnissaq tapersersorluarpaa suliallu ingerlateqqinnissaa kissaatigisimallugu, suliniummut aqutsisoq Trine Kamp Larsen oqarpoq. Taanna naapertorlugu Nuummi innuttaasunit nalinginnaasunit Winter Cities Nuummut ilaaneq aamma misigineqassaaq. Taamaattumik Nuup Kommunianit ilaatigut unnuk kulturisiorfik siuartinneqarpoq sap. akunnerata naanerani aamma ingerlanneqartussanngorlugu. Ukiuunera isumalluut. Attaveqatigiiffimmit pingaarnertut anguniagaq tassaavoq illoqarfinnut borgmesterit naapeqatigiillutik imminnut ilinniarfigisarnissaat pingaartumik atortorissaarutit ukiuusarneranut naleqqussakkat eqqarsaatigalugit. »Ukiuunera isumalluutaallunilu nukittuffiuvoq« attaveqatigiiffik oqaasinnaaqarpoq. Peqatigiiffik ukioq ataaseq allortarlugu ataatsimeersuartarpoq. Siulleq Japanimi Sapporomi 1982-imi ingerlanneqarpoq. Peqatigiiffiup qullersaqarfik aamma tassaniippoq. Sapporop borgmesteria aamma siulittaasuuvoq. Nuuk aallaqqaammulli peqataasarsimavoq, siusinnerusukkulli ataatsimeersuartitsisimanani. Ukiut ingerlaneranni ataatsimeersuartarnerni oqaluuserineqarsimasut ilaatigut tassaapput illoqarfimmi pilersaarusiorneq, ukiuunerani assartuineq, aputaajaaneq, atoqqiisarneq takornariaqarnerlu. Sap. akunnerata naanerani silap pissusaata allanngorneranut tunngasut saniatigut issittumi meeqqanut inuusuttunullu atugassarititaasut kiisalu nungusaataanngitsumik ineriartortitsineq, ukioq manna ataatsimeersuarnermut qulequtaaqqatut atorneqartut, borgmesterinit oqaluuserineqassapput. 
!AG05_2008 20-1. Ujarassiorneq nutaaliaq najugaqarfinni katersugaasivinni. Nunarput tamaat (LP) . Kalaallit Nunaanni ujarassiorneq pillugu saqqummersitsineq angalatinneqartartoq ataasinngormat Narsap katersugaasiviani ammarneqarpoq. Saqqummersitat Aasiaat katersugaasiannit suliarineqarsimapput, Kalaallit Nunaanni ujarassiornermut misissuivimmit GEUS-imit ikiorneqarluni. Narsap katersugaasiviani saqqummersitsineq 8. februaarip tungaanut ingerlasussaq Narsap eqqaani ujaqqanik immikkut ittunik ilaneqarsimavoq. Tamatuma saniatigut katersugaasiviup ujaqqanik saqqummersitsineq annikitsoq nammineq ingerlatissavaa ujaqqanik pinnersaasiortartunut sammitinneqartoq, Narsamilu ujaqqanik pinnersaasiortartut peqatigiiffiat ualikkut soraarnermi ujaqqanik pinnersaasiorneq pillugu oqalugiartitsissaaq, saqqummersitsinerup ingerlanerata nalaani. Ujaqqat ineriartornerat, ilisimatusarnermik oqaluttuat, ujaqqanik ujaasineq/aatsitassanik piiaaneq aamma nunatsinni uuliasiornerit saqqummersitsinermi oqaluttuarineqarput. Narsap saniatigut ukiup ingerlanerani aamma saqqummersitsiviussapput Paamiut, Nanortalik, Sisimiut, Qeqertarsuaq, Qaqortoq aamma Aasiaat. 
!AG05_2008 03-1. Tuusi Inatsisartut siulittaasuattut. Josef Motzfeldt Inatsisartut katersuuffissaattut nutaatut IA-mit Demokratinillu siunnersuutigineqarpoq. Allattoq: Nicolai Stampe Qvistgaard Nutserisoq: Gâbánguaq Johansen. Nuuk. Aqagu Inatsisartut siulittaasussaannik nutaamik qinersisoqassaaq. Inuit Ataqatigiit, IA, aamma Demokratit Josef Motzfeldt siulittaasussatut siunnersuutigaat. Jonathan Motzfeldtip Inatsisartut siulittaasuattut tunuarnerata malitsigisaanik Inatsisartut aqagu immikkut ittumik ataatsimiissapput siulittaasussamik nutaamik qinersiniarlutik. Inuit Ataqatigiinnut siulittaasoq Kuupik Kleist oqarpoq, siulittaasussamik siunnersuuteqarnissamut piareersimallutik, tassalu Inatsisartunut ilaasortaq Josef Motzfeldt. Tunngaviatigut aamma Inatsisartunut ilaasortat tamaasa sassartussatut tikkuarsinnaagaluarpavut. Kisianni soorunami isumaqarpugut, taanna tassaasariaqartoq inuk eqqortunik piginnaanilik piukkunnaatilillu. Tamatuma saniatigut inuk taanna Inatsisartut sinnerlugit avammut kiinnersinnaasariaqassaaq, isumaqarluinnarpugullu Tuusi taamaaliorsinnaasoq, Kuupik Kleist AG-mut oqarpoq. IA ukiorpanngortuni isumaqarsimavoq Inatsisartut suleriaasianni allattoqarfiannilu arlalissuarnik pitsanngorsaasoqarsinnaasoq. Inatsisartuni sulineq pillugu paasissutissiisarnerup pitsanngorsarneqarneratigut Inatsisartut innuttaasullu akornanni pissutsit nukittorsarneqassapput, IA-p siulittaasua oqarpoq. Demokratit »akissaqanngillat«. Aamma Demokratit siulittaasuannit Per Berthelsenimit Josef Motzfeldt piukkunnassuseqarluartutut isumaqarfigineqarpoq. Ilaatigut Tuusi siunnersuutigaat, inuup atorfimmiittussap inuiaqatigiinnullu tamarmiusunut sinniisuusussap assersuutigalugu imigassamik ajornartorsiuteqanngilluinnarnissaanik partii maluginiarnartumik piumasaqaateqarmat. Inummik uatsinneersumik toqqaarusussinnaagaluarpugut, taassumali uangaanissaa ilimanarluinnassaaq politikimik suliaqarnermi misilittagartunerpaajugama. Isumaqatigiippugullu tamanna »akissaqartinneqanngitsoq«. Tamannalu Demokratit partiitut suli ima nutaajutigigamik tamatigoortiginnginnamillu politikikkut suliassanik Inatsisartunut ilaasortaatitat tamarluinnarmik isiginninniartariaqarnerannik paasisariaqarpoq. Politikikkut suliaqarfimmi eqeersimaaqataanissara pisariaqarluinnarpoq. Inatsisartunut siulittaasuussagaanni ilaatigut aqutseriaatsip tamat oqartussaaqataanerannik toqqammaveqartup qaavaniittariaqarpoq tamanullu atatillugu akunnaalluinnartumik pissusilersortariaqarluni. Suliassamit taama ittumit Demokratinut siulittaasutut atuunnera malunnaatilerujussuarmik killilerneqassaaq, Per Berthelsen AG-mut oqaluttuarpoq. Suliassaq isumagiumagaa. Josef Motzfeldt nammineq oqarpoq, akisussaafferujussuup isumagisarilernissaanut piareersimalluni: Junnuk tunuarnissamut periarfissinneqaqqaartariaqarpoq immitsinnut naalleraatileqqunata, Josef Motzfeldt AG-mut oqarpoq. Partimit qinigassanngortitassatut siunnersuutigineqarnera tusaatissatut tiguara, soorunamilu nuannaarutigalugu. Soorunami partimit inassutigineqaruma taava tamanna akuersaassavara suliassarlu tigussallugu. Siulittaasunngussagaluaruma oqallinnerit amerlanerit pilersinneqarnissaat oqaluttarfimmiillu kisimiilluni oqalugiartarnerit ikilisinneqarnissaat sulissutiginiarpakka. Taamatuttaaq Itimik atuinerup nalaani inuunerput nassuerutigisariaqarparput tamannalu annertunerujussuarmik atortariaqarparput Inatsisartuni ulluinnarni sulineq inuinnarnit annerusumik paasisaqarfigineqaleqqullugu taamalu aamma innuttaasut politikikkut sulinermut akuliutitinneqaqqullugit, Inatsisartunut ilaasortaq Josef Motzfeldt oqarpoq. Erseqqissaassuteqarluni AG-mut oqarpoq, Jonathan Motzfeldtimut atatillugu suliamik ingerlatsineq toqqaannartumik maajunnartuullunilu alianartuusimasoq. Aamma pisuussuteqarnermut apeqqummut atatillugu oqallinnermut akuliunnianngilluinnarpunga. Tamanna akuliuffiginngilluinnarniarpara, naggasiivoq. 
!AG05_2008 23-3. Norgemi uuliasiorneq navianartorsiortinneqarpoq. Norge. Norgep avataani uuliasiorfinni uuliamik annertuumik nassaarnissamik amigaateqarneq Oslomi naalakkersuisunit ernumassutigineqarpoq. Norgep avataani uuliasiorfiit allanngoriartorput. Uuliamik tunisassiorfiuvugut annertusiartorunnaartut, Norgemi uuliamut nukissaqarniarnermullu ministeri Åslaug Haga oqarpoq, 2007-mi uuliaqarfiit pillugit kisitsisit ataasinngormat saqqummiunneqarmata. Manna tikillugu ilimagisamit sukkanerusumik uuliamik tunisassiorneq annikilliartorpoq. Tamatumunnga atatillugu silaannaap allanngoriartornera annertoorujussuuvoq, uuliamillu tunisassiortut siunissaq pillugu eqqoriaaneri isumalluarfiualaartutut oqaatigineqarlutik, Ritzau allappoq. 2004-mi aatsaat taama annertutigisumik uuliamik tunisassornerup kingorna tunisassiorneq 10 procent sinnerlugu annikileriarsimavoq, 2007-mi 237,8 millioner kubikmeteriulluni. 
!AG05_2008 30-1. Assammik arsarneq:. Aqigssiaq angutini upalungaarsartoq. Allattoq: John Jakobsen Nutserisoq: Gâbánguaq Johansen. Maniitsoq. Assammik arsartartut timersoqatigiiffiat Aqigssiaq decembari tamakkerlugu juullimut atatillugu angutini unammiuartitsivoq. Siorna angutit assammik arsartartut Kâgssagssummi arsartartuusimasut tamarmik ukiumi unammisaqattaarfiusumi matumani Aqigssiamut nuupput. Timersoqatigiiffimmi ataqatigiinneq nukittorsarumallugu, Klaus Geisler Aqigssiameersoq AG-mut oqaluttuarpoq. Tamannalu unammisartoqatigiinnik pissanganarluinnartunik nukittuunillu kinguneqarsimavoq. Assammik arsartartut inuusuttut utoqqaanerumaallu, kiisalu assammik arsartartut nukittuut marlussuit Sisimiuneersut, ataatsimoortinneqarmata Aqigssiaq malinnaaffigissallugu pissanganarsivoq. Unammiuarnerit aallarnerlugit illoqarfimmi angutit assammik arsartartut tamarmik makitsipput kikkut holdinut pingasunut inissinneqarnissaat pillugu, taakkulu assigiimmik agguataarneqarput. Unammiuarnerit sap. akunneranut marloriarluni, decembarip aallartinneraniit arfininngornermi januaarip tallimaani ajugaaniutivinnerit ingerlanneqarfigisaannut, ingerlanneqartarput. Illoqarfimmi innuttaasunit tamanit soqutiginninnermik annertuumik ersersitsisoqarpoq. Tamatuma peqatigisaanik assammik arsartartut ungasissumeersut juullisioriartorlutillu tikissimasut maaniinnerminni unammiuarnernut peqataatinneqarput. Unammiuarnerit ingerlanneqarput assammik arsartartut juullip qaammataani neriulluarfiusumi piareersimatinniarlugit. Ajugaaniutivinnermi hold II aamma hold III unammipput, ajugaaniutivinnerlu naligiiffiusorujussuuvoq, hold III-lu iluatsitsinerpaalluni unamminermi 34-33mik ajugaavoq. Unamminermi takutitsilluavissortoq tassaavoq 16-iinnarnik ukiulik Piitannguaq Møller, qulingiluariarluni isertitsisoq, kisiannili aamma assersuisuni inississimalluartoq, siunissamilu annertuumik isumalluarfigineqarsinnaasoq. Assammik arsartartoq alla hold III-mi aamma immikkut taasariaqartoq tassaavoq målmandi inuusuttuaraq 13-iinnarnik ukiulik, Isak Olsen, unammiuarnerit tamakkerlugit målmandiunermini nukittulluinnartoq. Hold II-mi pingaartumik Dennis Rasmussen sukataarluavissorpoq, taannalu katillugit arfineq pingasunik isertitsivoq, Klaus Geisler naggasiivoq. Unamminermi kisitsisit Hold II Hold III 33-34. Hold III: Piitannguaq Møller, 9, Hans Siverth Petersen aamma Ole Martinsen, 6, Jens Karl Olsen, 5, Kristian Petersen, 3, Miki Rosing aamma Maligiaq Lyberth, 2, kiisalu Nuka Otto Thomsen, 1. Hold II: Dennis Rasmussen, 8, Klaus Geisle, 6, Frederik Enoksen 5, Ludvig Olsen, Malik Johnsen aamma Qillaq Ingemann, tamarmik 4, kiisalu Timo Kristiansen, 1. 
!AG05_08-1. Qaqortumi efterskolemi ilinniarnissaq soqutigaat. Efterskole 80-inik ilinniartoqarsinnaasoq 150-it sinnilinnit qinnuteqarfigineqarpoq. Allattoq Ludvig Siegstad. Qaqortoq. Qaqortumi efterskolemi atualissallutik qinnuteqartut maannamut 150-it sinneqqavaat. Meeqqat atuarfianni atuarunnaartut efterskolernissaminnut qinnuteqarsinnaapput. Sulisartut Højskoliat efterskolemik aqutsisussaavoq efterskoleli nammineerluni pisortaqassaaq. Pisortaq efterskolemik aqutsisutut ingerlatsiutigaluni ineqartitsineq aamma isumagissavaa. Sulisartut Højskoliata meeqqat atuarfianni 10. klassimit atuarunnaartut qinnuteqartuni salliutippai. Efterskolemi atualertut 80-it ukiumi atuarfiusussami atualerpata klassinut sisamanut agguarneqassapput, efterskoleli meeqqat atuarfiannisulli klassilersuinianngilaq, soorlu 11. aamma 12. klasseqartitsisoqassanngitsoq. Atuartitsinermi imaluunniit ilinniartitsinermi sammiviit sisamat ilinniartitsissutigineqassapput. Sammineqartut klassinit tamanit aqqusaarneqassapput misilittagaqarfigineqassallutillu, Sulisartut Højskoliata pisortaa Kaj Lyberth oqarpoq. Sammisat tassaassapput: Timersorneq, nipilersorneq, eqqumiitsuliorneq pinngortitalerinerlu. Ilinniutigineqartussat sammineqartussallu Qaqortup timersortarfiani, Kujataata Ilinniarnertuunngorniarfiani aamma Niuernermik Ilinniarfimmi ilinniartitsissutigineqartassapput. Qallunaatut tuluttullu. Ilinniartut oqaasii pingaarnerit qallunaatuujussapput tuluttuujussallutillu. Kalaallit efterskolianni oqaatsit salliutillugit sammineqassapput, danskit tuluillu oqaasii salliutinneqassallutik. Kalaallit oqaasii tulliutinneqassapput, Sulisartut Højskoliata pisortaa oqarpoq. Ilinniutini pingajoritinneqassapput inuusuttunit kajungerineqarsinnaasut, ilaatigut nunatsinni inuussutissarsiutinut siuariartortunut, soorlu takornariartitsinermut tunngassuteqartut, Kaj Lyberth oqarpoq, tupiginnginnerarpaalu qinnuteqartut taama amerlatigimmata: Uppernarsineqaannarpoq nunatsinni efterskoleqarnissamik pisariaqartitsisoqarmat, ilinniartut sungiussimasaminni avatangiiseqarlutik ilinniarfigisinnaasassaannik. Siunertaq. Ilinniartut ataasiakkaat tamarmik namminneq piginnaanitik tunngavigalugit inuttut pingaaruteqassutsiminnik namminnerlu isummersinnaassutsiminnik paasinninnerulissutigisassaminnik ilinniagassatigut inuttullu ineriartornissaat anguniagaavoq. Taama efterskolip anguniagassaasa ilaanni allassimasoqarpoq. Ukioq atuarfiusoq naammassineqarpat soraarummeernermik misilitsittoqassanngilaq. Ilinniartunut karakteriliisarnissarput pingaarnersaanngilaq. Uagutsinnulli pingaarneq tassaavoq ilinniartuutitta inuttut inerilluartilersimanissaat nammineerlutillu aamma inerissimasuulersimanerminnik misigisimanissaat, Kaj Lyberth oqarpoq, erseqqissarlugulu ilinniartut naammassinerminni uppernarsaammik tunineqartassammata. Akiliut. Qaqortumi efterskolemi atuartumut ataatsimut sapaatip akunneranut 731 koruuneqarpoq. Namminersornerullutik Oqartussat 281 koruuninik tapiissuteqassapput, sinneruttut 450 koruunit angajoqqaanit akilerneqassallutik. Aasareerpat ukioq atuarfiusoq aallartippat ilinniartitsisut qulit missaanniittut atorfinitsinneqareersimassapput. 
!AG05_2008 25-1. Arctic TV asuli akilersuititsisoq. Allattoq SâlêraK Johansen, Iluliarmiut Radiussaannik suliniaqataasoq. Siornali neqeroorutigineqarpoq pakkit assigiinngitsut pingasut, akii assigiinngitsut, taamanili neqeroormata kanaalit 15-it akilerpagut, koruunit 459.Kingorna paasilerakku allat koruunit 299.-imik akiliillutik kanaalit taakkorpiaat aamma isiginnaartaraat, paasiniaagama oqarpoq qaammat ataaseq akilissanngikkipput, kisianni akiliisinneqartuaratta aatsaat nammineq allaffiannukarluta aningaasat utertippaat, kisianni suli tassa koruunit 299.-eertartut koruunit 459.-eertartutulli kanaalit 15-it isiginnaartarpaat. Tassa tamaasa asuli ilaasortanik uukapaatitsinerit. Siulersuisut uffa taamatut sulillutik, sooq novembarimi atsiortorpassuit qaangiinnarpaat, iluamik sullissisut tappittarput, sooruna siulersuisut taamak ingerlatsinerlutsigisusi? Sulilu atarusullusi, immaqaana aningaasat piinnarlugit ataniartusi? Aamma novembarimi uukapaatitaasimanerput paasivarput, sunaaffa dekoderimuinnaq akiliisartugut, peqatigiiffimmut ilaasortaanngitsugut. Pissutsit taamatut ingerlasut uanga siulersuisuugaluaruma ilorraap tungaanut suliniuteqassagaluarpunga. Ila asuli pineq naammaleqaaq. Ilulissat tusaataat oktobarimiugunarpoq katersortarfimmut ataatsimeersuariaqqusivoq, unnuk taanna uanni puigunaappoq, nalunaarutigineqarami massakkut akiliisinnaajunnaartinneqanngippat aqagu atortui annissorneqalissasut, kisianni akiliisinnaajunnaartinneqarpat immaqa sapaatip akunnerata iluani ammaqqissasoq, kisianni qanoq pisoqarpa, illua-tungaannaasiorluni TV aallakaatitsisarpoq. Massakkut aamma uukapaatitsisartut imminnut siulersuisunngorteriarlutik radio namminersortoq peqatigiiffinngortippaat, ila ukorsii ilaasortanik uukapaatitsitinersi suli ingerlanniarpisiuk. Ilaasortat bingomik neqeroorfigissavaat eqqugassat anginaarlugit, bingolu aallartilersoq eqqugassat apparujussuartarlugit. (Iluliarmiut pinnguariunnaalaarsigit) illoqarfinni allani taamaanngillat. Neriuppunga illuatungaannaasiortumik aallakaatitsisoqaqqissangitsoq. 
!AG05_2008 05-1. Saassunneqarnermini atisani annaagai. Inatsisartut siulittaasuata angerlarsimaffiani kinguaassiuutitigut kannguttaalliorfigineqarami qanoq pisoqarsimanera Inatsisartut Allattoqarfianni fuldmægtigip matumani oqaluttuaraa:. Nuuk. »Inatsisartut Allattoqarfiannut pisortap Nicolaj Sørensenip januaarip aqqarnani 2008-mi tusagassiorfinnut nalunaarutaa pissutigalugu pisimasoq maanna oqaaseqarfigisariaqalerpara. Pisimasup tusagassiorfinnut ingerlatinneqarnissaa siunertarisimanngikkaluarpara. Suliap sukumiisumik misissuiffigineqarnissaa kissaatigaara. Qanorpiaq pisoqarsimanera pillugu ima paasissutissiisinnaavunga: Juulimi 2007-imi qullersat ilisimatitsissuteqarfigaakka apriilip qaammataani 2007-imi Katuami ataatsimeersuarneq naggaserlugu nereqatigiinnerup kingorna Inatsisartut siulittaasuata angerlarsimaffiani uannut pisimasoq pillugu. Taamani inatsisartut siulittaasuata inummik suliamik paasisimasalimmik ataatsimeeqateqarnissap pilersaarusiornissaanut ikiuunnissara kissaatigaa. Tamatumunnga atatillugu uanga inuillu marluk suliamik paasisimasallit qaaqquneqarpugut. Inatsisartut siulittaasuata illuaniinnitsinni perusuersartarfiliarninni uanga ilisimanngisannik inatsisartut siulittaasuata malissimavaanga. Tusaagakku tupaqalunga tungaanut saappunga. Sakkortuumik tiguaanga attuualerlungalu unissananilu attualaartualerpaanga uneqqugaluarinni ingerlaqqugaluarinnilu. Aniguiniaraluarama aniguisinnaasimanngilanga. Tamatuma kingorna akunnerit arlallit qaangiummata orloqqajaallunga taxanut ikisinneqarnissama tungaanut qanoq pisoqarsimanera eqqaamaqqissaanngilara. Suli ilisimarpiarnanga taxaneeqatigaara atorfilittaq inatsisartut siulittaasuata illuani aamma najuussimasoq. Taassuma taxani sakkortuumik attuuaniarsaraanga. Kinguaassiuutitigut sakkortuuliorluni qaninniartuarpoq. Erseqqilluinnartumik itigartippara. Inigisannut apuunninni suli paatsiveerusimaartorujussuuvunga tupaqalungalu paasillugu, angutit qarliinik angigisarujussuannik atisitinneqarsimallunga namminerlu qarlikka ikiaqutikkalu peerneqarsimasut. Taamaattumik aamma matuersaatikka peqanngillat taamalu suleqatinnukartariaqalerlunga. Taassuma nallinnarpasilluinnartunga isertippaanga. Aqaguani tupaqqasorujussuartut pissuseqarsimasunga oqaluttuuppaanga. Qaammatit tulliuttut ingerlanerini arlaleriarlunga qarlikka, ikiaqutikka matuersaatikkalu kiisalu nassuiaanneqarnissara apeqqutigisaraluarpakka, kisiannili kinguarsarneqanngikkuma, itigartinneqanngikkuma tusaanngitsuusaarneqartarlunga. Angutinit taakkunannga marlunnit nipangersimaqquneqarlungalu puiguinnaqquneqarpunga. Annaariaannaasat. Qaammatialuit ingerlareersullu aatsaat politiinut nalunaarutiginninnera quarsaaqqarujussuarsimaninnik tupaqqarujussuarsimaninnillu pissuteqarpoq. Pisimasoq nalunaarutigigukku suliffima Kalaallit Nunaannilu siunissama annaanissaat ernummatigisimavara. Nalunaarutiginnittariaqalerninnullu pissutaavoq suliap naggaserneqarnissaata pisariaqarnerata uannut paasinarsisimanera. Taamaaliornera uannut sualuttumik nuanniitsunilluunniit kingunipiloqarsinnaanera apeqqutaatinnagu. Taamaattumik pisimasoq aggustimi 2007-imi politiinut nalunaarutigaara. Tamatuma kingorna politiit suliamik paasiniaanerminnik unitsitsisimanerannik imaqartunik allagarsivunga. Taama aalajangiisoqarneranut tunngavilersuutigineqarpoq politiit isumaat naapertorlugu pinerluuteqartoqarsimanissaanik naammaginartumik ilimasunnginneq, ilaatigut inatsisartut siulittaasuata attuuanninneri nassuiaatikka malillugit pinerluttulerinermi inatsit malillugu nakuusernertut isigineqartariaqartutut pissuseqarmata. Taama aalajangiisoqarnera iluarinngilara suliarlu naammattumik misissorneqarsimanngitsutut isumaqarfigalugu. Taamaattumik politiit aalajangiinerannik Naalagaaffiup eqqartuussissuserisuanut naammagittaalliornissamut innuttaasutut pisinnaatitaaffigara atorpara. Naalagaaffiup eqqartuussissuserisua allakkatigut 5. decembari 2007-imi ullulerneqartutigut nalunaarpoq, ullut 60-it ingerlaneranni aalajangiisoqarnissaa ilimagisinnaagiga. Suliap tamanit sammineqalerluni saqqummiunneqarnissaanik aallaqqaammut annilaanngatiginnissimanera qaangersimavara. Kannguttaalliorfigineqarnikka tamatumalu qaavatigut isertuussinissaq tassa kannguttaalliorfiginnittut pasineqatsaaliorlugit taamaaliorusunngilanga. Tusagassiuutit aqqutigalugit qullersarisannit pasilliutit tupaallaatigisorujussuuakka. Taamatut periuseqarnissap pisariaqarnissaa paasiuminaatsittorujussuuara, tamatumanilu suna siunertarineqarnersoq takusinnaanagu. Suliaq maannamut annerusumik oqaaseqarfigerusunngilara, tamatumalu saniatigut imminut ilaquttakkalu eqqarsaatigalugit sapinngisamik kinaassutsinnik isertuussiumallunga«. 
!AG05_2008 02-2. Killissaq qaangerujussuarlugu. Inatsisartut siulittaasuat Jonathan Motzfeldt aamma Inerisaavimmi pisortaq ilinniartitsisutut ilinniarsimasoq Jens Jakobsen inatsisartut allattoqarfianni fuldmægtigimut 30-nik ukiulimmut kinguaassiutitigut kanngunartuliorsimanersut kanngunartuliorsimannginnersulluunniit pakatsinarluinnarpoq, allattoqarfimmilu pisortap Nicolaj Sørensenip pisumik kanngunartumik isumaginnissimanera eqqarsaatigalugu. Tusarneqarsimanngitsumik makitaniarsaraluni nikassaallunilu pisortap paatsoorluni qujanarniarnermigut qimmitullu iluareqqusaarnermigut sulisitsisuni inatsisartut siulittaasuat illersorniarsimagaluarpaa. Tamatumunngalu atatillugu sulisut kattuffii SIK, AK aamma DJØF Nikolaj Sørensenimut qisuariarmata toqqisisimanarluinnarpoq, sulinermi ileqqorissaarnernik tamanik saneqqutsimmat, tusagassiuutinut nalunaarummini arnap politiinut nalunaarutiginninnera taaniarmagu tassaasoq »mamarliiniarnermik misiliineq«. Pisuutitsineq sakkortooq tusarneqarsimanngisaannartoq, pisumi imminnut pisuutitsiniarnerit pineqarnerugunarmata, aamma Nikolaj Sørensen fuldmægtigip sulisitsisorimmagu, Motzfeldtimik Jakobsenimillu politiinut unnerluutiginnissimasumut. Ajoqusiinerli suli ajornerulerpoq Nikolaj Sørensenip nutaamik tusagassiuutinut nalunaaruteqarnermigut ajoqusiineq iluarsiniaraluarmagu. Tamanna paatsiveerunnermik taaneqarsinnaaneruvoq, pisortaq taamatut atugaqarunarmat. Oqaaseqatigiit ataatsit issuaavigisigit: »Oqaaseq »mamarliiniarnermik misiliineq« tusagassiuutinut nalunaarummi kingusinnerusukkut atorneqarmat, uppernarpianngitsumik pisoqarsimaneranik nalunaarutiginninnermut assinguneruvoq, piffissamut pineqartumut annertuumik assigiinngissuteqartoq, inatsisit malillugit kanngunartuliorfiusumut taassumalu nalunaarutigineqarneranut«. Tamanna tamanut nassuiaataavoq, Sørensen.. Pisorli soorunami suli ilungersunarnerujussuuvoq. Ilaatigut apeqqutaavoq tamanna pisortamut kinguneqartinneqassanersoq, sulisumik saassussinera pillugu eqqortumik eqqunngitsumilluunniit pisoqarsimappat sulisoq ajornakusoortorujussuarnik atugaqareermat. Kalaallit Nunaata Mandelaa kinguaassiutitigut kanngunartuliorsimasutut imaaliallaannaq pisuutinneqarsinnaanngilaq. Pisortaq pisumi assortuussutaasumi suliaminik isumaginnissinnaanngitsoq dumpertinneqarluinnassammat. Soorunami Jonathan Motzfeldt aamma Jens Jakobsen maluginiarneqarput. Tamanna paasineqarluarsinnaavoq, siullerlu inatsisartunut siulittaasutut tunuarmat aamma pasineqarluarsinnaalluni. Akerlianik paasiuminaappoq Nikolaj Sørensen naveerneqanngimmat imaluunniit sakkortunerusumik qanoq iliuuseqarfigineqanngimmat. Tamanna kialuunniit naammagisinnaanngilaa. Minnerunngitsumik inatsisartut allattoqarfianni sulisunut, pisortamik ileqqorissaarnissaanik tunniusimaneranillu annertuumik qularutiginnittunut. 
!AG03_2008 22-2. Takutitsilluartarnermi pisortaq pisuusarpoq. Ukiumi pisortaalluartumut Timersoqatigiit Kattuffiat aningaasartalimmik nersornaasiivoq. Allattoq: John Jakobsen Nutserisoq: Utertoq Nielsen. 2007-imi ukiumi pisortaalluartumut sungiusaasuulluartumullu aningaasanik Faxe-meersunik Timersoqatigiillu Kattuffianneersunik Timersoqatigiit Kattuffiata siulersuisui tunissuteqarput. Amalie F. Petersen Qasigiannguani Timersoqatigiit Pequimeersoq pisortaalluartutut tunineqarpoq. Peqatigiiffik aallartimmalli Amalie siulersuisunut ilaasortaasimavoq. Qasigiannguani utoqqaat peqatigiiffiata ingerlalluarnissaani annertuumik sunniuteqarluartumillu suliniuteqarsimavoq, ukiunilu kingullerni tallimani sungiusaasuusimalluni. Naak nammineq 74inik ukioqaraluarluni. Helga Nielsen Ilulissani Inuit Games-imeersoq sungiusaasuulluartutut nersornaaserneqarpoq. Inuit Games unammissutigineqartalermalli Helga Nielsen suliniuteqartut pingaarnersarisimavaat, timersuutillu immikkut ittup Kalaallit Nunaanni pisortatiguunngitsumik ukioq manna nunatsinni pissartanngorniutigineqarnerata ingerlaneqarnerani nersornaatissatut ingerlatsisuulluni. Peqatigiiffiit assigiinngitsut Inuit Games-imik ingerlatsisartut pilersinneqarneranni Helga Nielsen annertuumik suliniuteqarsimavoq. Inuit Games-it ilisimaneqalernissaasa siammarternerani sinerissamut angalalluni pikkorissartitsisarsimavoq sungiusaasarsimallunilu. 1994-imi nammineq timersuummik unammeqataasimavoq, tamatumalu kingorna Inuit Games-it siammarternissaat sulissutigisimallugu. Amalie F. Petersen aamma Helga Nielsen Faxe-mit diplominik tunineqarput, kiisalu Faxe-mit aamma Timersoqatigiit Kattuffiannit 10.000 koruuninik aningaasartalinnik tunineqarlutik. 
!AG03_2008 13-3. Siuttunngortut. F a k t a. Hillary Clinton: Senatori naalagaaffimmi New Yorkimi qinigaq. Sivitsortumi Det Demokratiske Parti sinnerlugu USA-mi præsidentinngortussap tulliatut nukittunerpaatut inissisimasimavoq kisiannili sap. akunnerani kingullermi Iowami partiit qinigassanngortinneranni pakatsinartumik normu 3-tut inissinnermi kingorna ajornartorsiortorujussuanngorluni, New Hampshiremilu ajugaanera Clintonimut inuttut angusarissaarujussuarneruvo. Politikerip 60-inik ukiullip præsidentiusimasoq Bill Clinton, suli nuannarineqarluarnerminik nuliami nittarsaanneqarneranut atuisoq, uigivaa. Hillary Clinton qineqqqusaarnermi »siuttutut piukkunnaatinik« kiisalu nunagisamini nunarsuarmilu »misilittakkanik« nittarsaassisimavoq. Anguniagai tassaapput USA-mi tamanut napparsimalernissamut sillimmasiissutit atuutilersinneqarnissaat, suliffissanik pilersitsinissaq, aningaasaqarnikkut ilorraap tungaanut aallartitseqqinnissaq kiisalu USA-mi pisuut piitsullu akornanni assigiinngissutit annertuut nalimmarsarneqarnissaat. USA-p Irakimi sorsunneranik piffissami sivisuallaami tapersersuisimasutut, ersernerluttunik akissuteqartartutut kiisalu unammillertiminut malunnaateqarluartumut Barack Obamamut sanilliulluni aqunneqarpallaartutut isornartorsiorneqarpoq. Naalagaaffimmut præsidentiusimasumut nuliaasutut inatsisilerituutut ilinniagaqarsimasoq tamaginni ajunngitsuni ajortunilu ilisimaarineqarpoq. Inuppassuarnit politikeritut USA-mik avissaartuutsitsisutut isumaqarfigineqarpo. John McCain: Republikanerit akornanni malunnaatilimmik immikkooruteqarpoq. Ukiorpassuarni senatoriusimasoq Arizonameersoq ungasinngitsoq tikillugu præsidentinngorniunnermi peqataajunnaarsimasutut isigineqarsimavoq, kisiannili nukittulluinnarluni uteqqissimalluni tassalu New Hampshiremi qularnaatsumik ajugaalluni. Apeqqutaalerpoq inatsisinik unioqqutitsillutik nunasisunut atatillugu mianersuussinissamik oqaaqqissaarinera Kyotomilu isumaqatigiissummi tunngavissanut ilanngunnikkut gassinik kiatsikkiartuutaasartunik aniatitsinermut piumasaqaatinik USA-p malinninnissaanik siunniussaqarnerat republikanerinut qanganisarsiuunut sualuppallaarnersoq. 71-inik ukiulik McCain Vietnamimi sorsoqataasimavoq ukiunilu tallimanit amerlanerni tigusaaqqasimalluni naalliutsitarineqartarsimallunilu. 2000-imi USA-mi præsidentinngorniaraluarpoq taamanilu New Hampshiremi qinerseqqaarnermi George W. Bushimut ajugaalluni, tulliuttunili ajorsarluni. Aningaasaqarnikkut annermik qanganisarsiuujuvoq naalagaaffiullu naatsorsuutaani Buship ajalusoortissimasaani oqimaaqatigiissumik ingerlatseqqilernissamik kissaateqarluni. Irakimi sakkutuut amerlineqarnissaannut atatillugu præsidenti tapersersorpaa, kisiannnili nunanut allanut politikkimi sakkortusaarpallaarneq mianersoqqussutigalugu Bushillu naalakkersuisuisa naalliutsitsinermik atuisarnerat sakkortuumik akerleralugu. 
!AG03_2008 07-2. Kommunit namminneq aalajangiisussaapput. Kommunit akiliuumanerlutik namminneq aalajangertussaavaat, immikkoortortaqarfimmut pisortaq oqarpoq. Allattoq: Marianne Langvardt Nutserisoq: Gâbánguaq Johansen. Nuuk. Inuussutissarsiornermut pisortaqarfiup ajornartorsiuteqarnera Inuussutissarsiornermut Pisortaqarfimmi inuussutissarsiutitigut ilinniartitaanernut immikkoortortaqarfimmut pisortap, Mikael Kristensenip, ilumuunnginnerarpaa. Anaanat kisermaat paaqqinnittarfinniititsinerinut akiliussinissamut uagut mattussisuunngilagut. Paaqqinnittarfinniititsinermut akiliussiumanerlutik akiliussiumannginnerlutilluunniit kommunit namminneq aalajangigassaraa. Tamanna uagut sunniuteqarfiginngilarput. Sisimiunut sanilliullugu kommunit allat paaqqinnittarfinniititsinernut akiliussisarput, aamma qanoq angitigisumik akiliiumanertik kommunit namminneerlutik aalajangersartarpaat. KAF-imi (Ilinniartut Ineqarfiisa Allaffeqarfiat) kollegieinspektørit pisortaat Ove Frank Heilmann oqarpoq, paaqqinnittarfimmi inissamut pilersuisut kisermaat nalinginnaasumik qaammammut 1.000 koruuninik akiliuteqartartut, 5.000 koruuninullu aningaasat sinneri kommuninit matussuserneqartartut. Malittarisassalli taakkorpiaat malillugit kommunit tamarmik akiliuteqartanngillat. 5.000 koruunit amerlasuutut nipeqarsinnaapput, kisianni akiliutaasartut ukiuni kingullerni arlalissuarni iluarsiivigineqarsimanngillat, paaqqinnittarfillu ininut allanut nuussimavoq utaqqiisaasumillu paaqqinnittarfiujunnaarsimalluni perorsaasumik ataatsimik, ikiortimik ataatsimik eqqiaasumillu ataatsimik sulisulik meeqqanullu qulinut inissalik. Ullumikkut paaqqinnittarfik ataavartunngorsimavoq, inissalli ulikkaaqqajuaannartanngillat. Taamaakkaluartoq sulisut pisariaqartumik amerlassusillit akilerneqartariaqarput, paaqqinnittarfillu mikisoq kommunimi angisuumi ataatsimoorussamik ingerlatsivittalimmi paaqqinnittarfittut annertuumik ingerlatsinikkut assingusunik iluaqutissaqanngilaq, Ove Frank Heilmann. 
!AG03_2008 13-1. Radareqarfimmut suliassat nutaat. Savalimmiuni qaqqami Sornefellimi NATOp radareqarfigisimasaa qarasaasiatigut paasissutissat mianernartut pingaarutillillu illersornissaannut toqqorsivittut piukkunnaateqarluarpoq. Ritzauimit Nutserisoq: Gâbánguaq Johansen. Savalimmiut. NATO-p Savalimmiuni radareqarfigisimassaa, ilaatigut qaqqap iluani ilorpasissumi marlunnik quleriilik, qarasaasiatigut paasissutissanut pingaarutilinnut nunarsuaq tamakkerlugu isumannaallisaavittut atorneqalissagunarpoq. Radareqarfik pisariaqartunik atortulersugaavoq soorlu ajornartoornermi sarfaliuummik illersornissamullu tunngasunik, IT-mi paasissutissat pingaarutillit toqqortarineqarnissaannut qitiusumik inissisimalernissamut piukkunnaateqassutigillualikkaminik. Tamatuma saniatigut Savalimmiut politikkikkut, nunarusarmilu inissisimaffikkut teknikkikkullu pissutsit eqqarsaatigalugu piukkunnaateqarluartuuvoq. Tamaani politikkikkut pissutsit patajaatsuupput tassa pikitsitsisoqartanngilaq assigisaanillu pisoqartarnani nunarsuarmilu inissisimaffeqarnikkut pinngortitarsuarmi ajunaarnersuaqarfiusanngitsumiippugut soorlu nunap sajunneranik, Savalimmiuni it-mik suliaqarfiit kattuffiannut siulittaasoq, Michael Thomsen, Ritzauimut oqarpoq. Taanna ilanngullugu oqarpoq, Savalimmiut attaveqaateqarnikkut pitsaasumik inissisimaffeqartoq, tamatumanilu Savalimmiuniit avammut kabelinik attaveqaatit arlallit pineqarput. Nunat tamalaat akornanni suliffeqarfiit qarasaasiatigut paasissutissat pingaarutillit mianernartullu illersorneqarnissaannut sumiffinnik piukkunnartunik pisariaqartitsinerat IT-p suliaqarfinnut ataasiakkaanut pingaaruteqarneruleriartuinnarnera ilutigalugu annertusiartorpoq. Qarasaasiarsornermi suliffeqarfiit angisuut Savalimmiuni hostingcenteriliortoqarnissaanut soqutiginninnermik ersersitsisimapput. Qarasaasiarsornermi aqutseriaatsit tammarpata ullumikkut suliffeqarfippassuit ingerlasinnaanngilluinnarput. Taamaattumik qarasaasiarsornermi paasissutissat illersorneqarnissaat nungutinneqarsinnaajunnaarlugillu isumagineqarnissaat suliffeqarfippassuarnut pingaartuuvoq, Michael Thomsen oqarpoq. Savalimmiuni isumannaallisaanermut politikki ullumikkut Danmarkimi naalakkersuisunit oqartussaaffigineqarpo. NATO-p qaqqami Sornfellimi radareqarfigisimasaa ullumikkut suli Danmarkimi sakkutuunit ikittuararsuarnik inuttaqarpoq. Radareqarfiulli imaarneqarnissaa pilersaarutaavoq. Savalimmiut tungaannit inuussutissarsiornermut naalakkersuisoq Bjarni Djurholm pineqartumik suliaqarsimavoq. Januaarip 19-iani Lagtingimut qinersinerup kingorna NATO-p radareqarfigisimasaani hostingcenteriliornissamik pilersaarutit suliarineqaqqilissapput. Tamanna Danmarkimi naalakkersuisunut isumaqatigiinniarnermik aamma imaqassaaq. 
!AG03_2008 11-1. 
Fladskærmit akornutiminnik siullernik qaangiisimalersut. 
Atuisartut ikinngutiminnut isiginnaarutinik saattukujuunik inassuteqartarneranni Panasonic piukkunneqarnerpaasarpoq. 
Allattoq: Christian Schultz-Lorentzen Nutserisoq: Gâbánguaq Johansen. 
Isersimaartarfiup alteria, fjernsyni, ukiuni kingullerni inuusuttuaqqatulli alliartupiloornermik aqqusaagaqarsimavoq. Ullumikkut fladskærmit akisoorsuujunnaarsimapput taamalu aningaasaateqarluartunuinnaq nutaanerpaanik pisinissamut akisuumik akiliuteqarnissamut piumassuseqarsimasunut tunngajunnaarsimallutik. Tamatuma peqatigisaanik akornutit siulliit ajornerit qaangerneqarsimanerat atuisartunut atuagassiap Tænkip misissuineratigut ersersinneqarpoq. Laboratooriani assigiinngitsuni misissuisarnertigut Panasonicieersut pitsaanerpaanerat takutinneqartuartarsimavoq. Taamaakkaluartoq allat soorlu Phillips aamma Samsung inuppassuarnit salliutinneqartarput. Panasonicip siuttutut inissisimanera internettimik paasissutissanik eqiterivimmi »MærkeBanken«-imi atuisartut nalinginnaasut nioqqutissianut assigiinngitsunut atatillugu misilittakkaminnik tunniussivigisinnaasaanni atuisartunit uppernarsarneqarpoq. Kontokorti tuusinterpassuarnik imaarneqartinnagu tamanna iluaqutaalluartussaavoq. Tænk naapertorlugu Panasonicip nuannarineqarluarneranut nassuiaatissat ilaat tassaasinnaavoq, Panasonicimit nioqqutissiat qaqutiguinnaq teknikkikkut ajoqusertarnerat. Nioqqutissiat allanik ilisarnaatillit akornanni aamma ikittuinnaat aserortarput imaluunniit iluarsaanneqartariaqalersarlutik pingaartumik ukiut kingulliit marluk maalaaruteqarsinnaatitaanerup atuuffiata ingerlanerani. Fladskærmit arfineq-marluugaangata ataasiinnaq ajoquteqartarpoq, taamaattumillu fladskærmit akornutiminnik siullernik qaangiisimasutut oqaatigineqarsinnaapput. Qinigassat pitsaasut arlallit Fladskærmini akornutit nalinginnaanerpaat tassaapput assiliartaanni akornutit, ittuppalunnerit nipillu alla ippinnaqutaasu. Nioqqutissiat Phillips-imik ilisarnaatillit akuttunngitsumik iluarsaanneqartariaqartarput. Atuisartullu marluugaangata ataasiinnaap Phillips ikinngutinut inassutigiumasarpaa. Nioqqutissiat akikinnerpaartaat Prosonic suli ajornerusumik inissisimavoq malunnaatilinnik akornuterpassuaqanngikkaluarluni tv-mik piginnittunit ima pikkunaagineqartigisoq allaat piginnittut sisamaagaangata ataasiinnaap ilisarisimasaminut ajunnginnerartarlugu. Tænk naapertorlugu fladskærmit tallimat tulliuttut tulleriinnerat malillugu piumaneqarnerupput: Panasonic (TX-32LX700F (32 tommer), Phillips 37PFL7662D (37 tommer), Sony KDL 40S3000 (40 tommer), LG 42LF65 (42 tommer) aamma Samsung LE37 M86BD (37 tommer). 
!AG03_2008 03-2. Innuttaasunik mattussineruvoq. Timmisartuinnarmik angallassilerneq Atuisartut Siunnersuisoqatigiivisa siulittaasuannit mattussineruneraavoq. Allattoq: Ludvig Siegstad. Nuuk. Arctic Umiaq Linep sinersortaataata Sarfaq Ittuk ukiuunerani angalajunnaarpoq. Taamaattumik Sisimiuniit Qaqortumut tassa siumuinnaq angalaniaruit 4.500 koruuninik akisunerusumik akiliisariaqassaatit, sinersortaammut ilaanissarigaluannut naleqqiullugu. Qaqortumit ullut marluk qaangiutsinnagit Sisimiuliassaguit bilitsimik qorsummik taaguutilimmut siumuinnaq 6.479 koruuninik akiliisariaqarputit, angalatitsivimmit taama akissuteqartoqarpoq. Angallasseriaaseq ataasiinnaq maannakkut atuutilerpoq, angalaniartut timmisartuinnarmik angalasussanngormata, Sarfaq Ittuk marsip 9-ata tungaanut angalajunnaarmat. Sisimiuniit Narsamut tamatuma kingorna aatsaat angallassileqqissalluni. Taamaalilluni nunatta qeqqani kujataanilu najugaqartut piffissami tassani timmisartuinnarmik angalasalissapput. Akisunerusoq Timmisartumut sinersortaammullu ilaanermut bilitsit akii assigiinngitsorujussuupput. Sinersortaammut Sisimiunit Qaqortumut akikinnermut ilaasoq 4.504 koruuninik sipaaruteqarsinnaagaluarpoq, sinersortaammimi akikinneq 1.975 koruuneqarmat. SIK-mut ilaasortamut bilitsit akisungaarmata tassaqaana ilaasortatta piffissami tamatumani ilaquttatik tikeraaraat, SIK-p siulittaasua Jess G. Berthelsen oqarpoq. Atuisartut Sinnersuisoqatigiivisa siulittaasuat Nikolaj Ludvigsen isumaqarpoq timmisartuinnarmik angallassilerneq isumaqartoq innuttaasunik mattussineq, innuttaasut pissakinnerit bilitsinut taama akisutigisunut akissaqanngimmata. Tapiissuteqarlit Jess G. Berthelsen aamma Nikolaj Ludvigsen isumaqarput angallannermut amerlanerusunik tapiissuteqartoqartariaqartoq, oqaatigisinnaanaguli qanorpiaq aaqqiisoqartoqarsinnaaneranik: Innuttaasut inooqataaffigisinnaasaannik aaqqiisoqartariaqarpoq. Naammaginanngilarmi akissaqarluartuinnaat angalasalissappata. Inatsisartuni ilaasortaq Kristian Jeremiassen akikilliisoqarnissaanik kissaateqarpoq: Inuiaqatigiiusugut timmisartuussinermut akigitinneqartunut naammagittarpallaaleqaagut, taamaattumik akikillisaasoqarnissaannik politikikkut oqaloqatigiissutigisariaqarparput, taamaalilluta innuttaasut akissakinnerit angalanissaannut periarfississagaluarpavut, Atassut sinnerlugu inatsisartuni ilaasortaq Kristian Jeremiassen oqarpoq: Naammaginanngilarmi inuit amerlaqisut timmisartornissaminnut aatsaat katerseqqaarujussuartariaqarnerat. Bilitsit akii affaannanngortinneqarpata angalasut amerlininngussagaluarput, Kristian Jeremiassen oqarpoq. Ilaasunik angallassinermut 2008-mut tapiissutit 119 millioni koruuniupput. Ataguli innuttaasut naammaginartumik angalanerminnut akissaqalersinnaanissaat anguniarlugu tapiissutigineqartartut ilaneqarnissaannik oqallitta, Kristian Jeremiassen oqarpoq. Bilitsi qorsuk akisunerpaajuvoq. Sisimiut Qaqortullu akornanni timmisartorniaraanni takuss bilitsi 2.959 koruuneqarpoq, aappaluttorlu 4.084 koruuneqarluni. Sinersortaammili akikinneq 1.975 koruuneqaannarpoq. 
!AG03_2008 12-2. Reagan kingumut. Island. Amerikami præsidentiusimasoq toqoreersoq Ronald Reagan, filmiliaritittartooqqaarsimasoq, filmimi isiginnaarneqarsinnaaqqilissagunarpoq. Ilitsersuisartoq Tuluit Nunaanni inunngorsimasoq Ridley Scott Reaganip aamma Mikhail Gorbatjovip, Sovjetimi aqutsisuusimasup kingulliup, akornanni Reykjavikimi 1986imi ataatsimeeqatigiinneq tunngavigalugu filmiliornissamik isumaliuteqarpoq. Taama Islandimi aviisi Frettabladid marlunngornermi nalunaarpoq. Ataatsimeeqatigiinnermi Sorsunnerup Nillertup nalaani pisumi atominik sakkussiarsuarnik pingaarutilimmik ikililerinissaq Reaganimit Gorbatjovimillu oqaluuserineqarpoq. Ridley Scott filmilioqqammerpoq qulequtalimmik »American Gangster« filmillu allat soorlu »Gladiator«, »Alien« aamma »Blade Runner« aamma suliarisimallugit. 
!AG03_2008 20-1. Pissakinnerusunut aningaasanik aallerneq akilersinnaava?. Naalakkersuisunut allakkat ammasut. Allattoq: Ane Egede Mathæussen, Nuummi kommunalbestyrelsimi ilaasortaq. Tusakkat iluarinanngingaarmata pisariaqarsorivara Nuummi Kommunalbestyrelsimi ilaasortatut allagaqassallunga, inigisamut akitsueqqammeriarlusi aamma suli januarimi akitsueqqinniarnersi pissakinnerusut eqqoqqillugit akilersinnaava? Isumaqarpunga akilersinnaanngilluinnartoq tassami pissakinnerusut sutigut tamatigut eqqugaajuaannarput tamannalu taamaatittariaqarsoraara, uanga ukiorpaalungulersuni isumaginninnermut tunngasunik suliaqarninni takusinnaasara aana; pissakinnerusut taamatut eqqorneqartarnerat inuuniarnerannut ilungersunareeqisumut suli erloqinarninngortarpoq akissaqarniarnerat eqqarsaatigalugu, ingammik angajoqqaanut kisermaanut. Soorunalumi aamma angajoqqaat marluugaluarlutik ilaqartarput aappaa allatut ajornartumik angerlarsimaannartariaqartartoq assigiinngitsunik peqquteqarluni, taamaattoqarnerani mikisunik meeraqartoqartillugu atisassatigut malinnaaniarneq aammalumi nerisassatigut, kialuunniit takorloorsinnaavaa eqqarsarsinnaasup qanoq inuuniarnerat erloqinarsinnaatigisimassasoq, ullumikkummi suna tamarmi akitsortigisoq, malinnaaniapiloornersuaq ilungersunartartigissasoq nalunngikkaluarlugu, qaffaaginnartarneq akilersinnanngitsutut isigaara. Illuatungaani inuutissarsiorsinnaanermut ingerlatanut pikkorinnerusariaqarpugut tassuunakkummi nunatta aningaasaqarniarnera patajaannerusoq angusinnaavarput, tamanullu akissaqarsinnaaneq anguneqarsinnaalluni, assersuutigisinnaavara Royal Greenlandi. Aalisakkat akii meeraanitsinniilli qaffangaarsimanngillat akerlianiilli bonusisisarsimaneq peerneqarnikuuvoq, taarsiullugilli atorfinititsiortornerit allaffissuarni pilersimapput oqaannarsinnaavugut assersuutigissavara direktøri suli direktørileqqillugu suleriaaseq innuttaasunut akilersinnaanngitsumik ingerlaneq taamaatittariaqarpoq, Nunanut allanut suliffissuaqarneq tamakkiisumik nuutinneqarnera nunatsinni innuttaasunut assorsuaq malunnartumik suliffissaaleqilernermik kinguneqarpoq, tamannalu iluarsineqartariaqartutut isigaara tassami nunatsinni aalisakkat pisaasartut tamarmik avammut annissornagit affaaluunniit Nunattinni suliffissuaqarnikkut piorsaanermi atorneqarsinnaasariaqarluinnartutut isigaakka, nunani allani suliaasartut tunisassiat piariikkat soorunami aamma nunatsinni suliarineqarsinnaalluarput avammut tunisassiassatut ineriikkatut, taamaalilluni suliffissaaleqineq aammalumi inuuniarnikkut nammineersinnaaneruneq innuttaasunut anguneqarsinnaasaariaqarpoq. Nunatsinni suliffissuaqarneq piorsarluarneqartariaqalerpoq, sooq nunat eqqaamiugut suliffissuaqarnikkut imminut akilersinnaasumik ingerlasinnaasut uagut nunatsinni akilersinnaanngitsutut piinnassaagut. 
!AG03_2008 13-2. Atorfimmut annermut anngunniunnersuaq. Clinton aamma McCain New Hamphire-mi ajugaammata kina præsidentimut qinigassanngortissanersoq februarimi aalajangiiffigineqareersinnaanngitsoq ilisimatooq Carl Pedersen isumaqarpoq. Allattoq: Ritzau Nutserisoq: Utertoq Nielsen. USA. Marlunngormat New Hampshire-mi qinigassanngortinniunnermi demokrati Hillary Clinton tupaallannartumik ajugaammat Amerikami præsidentinngorniunnermi pissutsit killormorluinnaq saatinneqarput. Taamaattumik amerikamiut naatsorsuutigissanngilaat marlunngorpat 5. februar aalajangiiffiulluinnartussamik qinersinissamik taaneqartumi naalagaaffinni 22-ni ingerlanneqartussami novemberimi Det Hvide Hus-imut inissinnissamut kina ajugaassanersoq. Republikanerini pissutsit aamma taamaapput, taakkunani John McCain ajugaammat. Copenhagen Business Schoolimi American Studies-imi ilisimatooq Carl Pedersen taamatut naliliivoq. Isumasiuinerit assigalugit Barack Obama New Hampshire-mi Clinton-imut ajugaassasoq isumaqarsimavoq, taamalu Demokratit sinnerlugit 4. november qinersinissami præsidentissatut qinigassanngortissasoq. Maannali pissutsit qanoq oqaatiginissaat ajornakusoornerulerpoq. Ippassaq aperineqarsimasuuguma isumaqarsimassagaluarpunga Obama qinigassanngortissasoq. Isumasiuinerit tamarmik New Hampshire-mi ajugaassasoq siulittuutigaat, 26. januarimilu South Caroline-mi ajugaassasoq. Taamalu unitsikkuminaallissalluni. Pissutsilli maannakkut takusinnaasavut malillugit marluullutik siuarsimapput, Carl Pedersen oqarpoq, nangilluni oqarluni New York-imi senatorimit Clinton-imit taasinernik 7.000-it missaannik ajorsartoq. Piffissaq sivisooq 5. februar tamatuma assinganik pisoqassasoq eqqarsaatigisinnaavara, naalagaaffinni arlalinni naligiissallutik, taamalu kina qinigassanngortissanersoq naliliffigiuminaassalluni. Naalagaaffinnimi arlalinni Obama ajugaalluarsinnaavoq, minnerunngitsumik naalagaaffimmi najugaqarfimmini Illinois-imi, Clinton-ilu New Yorkimi ajugaassagunarluni, taamaattumik 5. februar Demokratit kina qinigassanngortissaneraat erseqqissumik oqaatigineqarsinnaanngitsoq isumaqarpunga. Qineqqusaarneq sivisuumik ingerlanneqassaaq. Hillary-lu Californiami ajugaassaguni qineqqusaarnermut uteqqilluassaaq, Carl Pedersen Ritzau-imut oqarpoq. Præsidentiusimasup nuliata qineqqusaarisui New Hampshire-mi illunut orniguttarlutik qineqqusaarilluarsimasut maluginiarpaa, taamaanngippat Clinton ajorsarujussuassagaluarmat. Naggataagulli tatineqartutut misigissutsiminillu saqqummersitsisutut pissusilersornermigut pissutsit killormut saatippai. Arnat sulisartut amerlasoorpassuit Hillary taasimavaat. Obama inuusuttunit qinersisartunillu qilersorsimanngitsunit suli illersorneqarpoq, tamannali ajugaanissaanut naammanngilaq. Arnanut saaffiginnissimagunarpoq. Ajugaanermini oqalugiarnermini imminut nassaarisimasutut uummamminillu oqalugiartutut annertuumik oqaaseqarpoq. Tamannalu sunniuteqarsimagunarpoq. Hillary Clinton eqqortoq qinersisartut takusimavaat, amerlasuut isumaqarput. Eqoortoq siornagut takutissimanngisani takutipaa, Carl Pedersen oqarpoq, innersuussutigalugu Clinton siornagut aalajangersimalluinnartutut isumatusaartutullu saqqummertarsimasoq, soorlu uimi Monica Lewinski-mut tiingasimanerani taamaaliorsimasoq. Tupaallannartoq. Demokratit kisiisa eqqarsaatiginagit qineqqusaarneq sivisussasoq Carl Pedersen siulittuivoq. New York-imi borgmesteriusimasoq Rudy Giuliani 29. januar Florida-mi pimoorullugu qineqqusaalissaaq, aammalu Iowa-mi ajugaasoq Mike Huckabee suli tupaallatsitsisinnaavoq. Mitt Romney New Hampshire-mi aamma Iowa-mi nr. 2-jusoq malinnaasinnaajunnaartoq Carl Pedersen naliliivoq, Michigan-imi republikanerit 15. januar qinersineranni ajugaassanngikkuni. Massachusetts-imi guvernør-iusimasoq Michigan-imi najugaqarpoq, angutaalu tassani guvernøriusimavoq. Naalagaaffimmi tassani najugaqarfigisimasamini ajugaasinnaanngikkuni amerlanernit tununneqassaaq. Huckabee New Hampshire-mi nr. 3-ngortoq aamma puigussanngilarput. Republikanerini pissutsit assigiinngiaartut suli ingerlaqqipput, Carl Pedersen oqarpoq. 
!AG03_2008 15-1. Ikiliartulersimavugut. Allattoq Kuupik Kleist, siulittaasoq, Inuit Ataqatigiit. Ukiumut qaangiuttumut qujalluta nunaqqativut tamaasa ukiortaami ajunngitsunik tamanik kissaassilluta pilluaqquagut. 2007-imi pisoqarfioqisumi Inuit Ataqatigiinniit ilaatigut makku immikkut maluginiagassatut eqqaarusuppavut: Ukioq naalivissoq innuttaasunik kisitsinerup takutippaa nunatsinni inuit ukiuni kingullerni malunnaatilimmik ikiliartulersimasut. Nuannaajallannarporli paasigatsigu inuusuttavut Danmarkimut ilinniariartorlutik aallartartut ilinniakkatik naammassillugit 90%-ii sinnerlugit nunatsinnut uteqqittarmata. Inuit Ataqatigiit akileraartarnikkut nalimmassaanerunissaq ilaqutariillu meerartallit oqilisaavigineqarnissaat nangittumik suliniutiginiarpavut. Inuiaat kalaallit anersaakkut piitsunngoriartornerput paasineqariartorpoq, Inuit Ataqatigiillu nangittumik anersaakkut nukittorsarnissarput sulissutigissavarput. Nunatsinni innuttaasut ikiliartorput. Siornatigut aningaasarsiornerup allanngorarnera naapertorlugu nunatsinni inuit amerliartornerat aamma allanngorartarpoq, massakkulli maluginiagassaavoq inuiaqatigiinni aningaasarsiornerup qaffakkiartornerata nalaani innuttaasut ikiliartulersimammata. Tassa nunatta avataanut nuuttut 644-simapput, taakkunanngalu nunatsinni inunngortut 468-iusimallutik. Nunattalu avataani inunngortut 176-it nunatsinnit aallarsimapput, 2005-imut naleqqiullugu 110-nik amerlanerullutik. - Naak nunatsinni inunngortut 402-nik toqusuniit amerlanerugaluartut. Nunattalu avataanut noorartut tassaapput inuusuttut eqqaassanngikkaanni inersimasut 30-niit 44-nik ukiullit sulisinnaasut atorfissaqartitaraluagut. Tamanna tupaallannartoq eqqarsartitsisariaqarpoq, paasiniartariaqarporlu sooq nunatsinni meeqqat inunngortartut allamiullu nunatsinnut nunasisartut toqusartunit nunatsinniillu nunanut allanut nuuttartunit ikinnerulersimanersut. Sulisussanik nunatsinni pisariaqartitsinerput aatsaat taama annertutigaaq ukiunilu aggersuni annertusiartussalluni, taamaalinerani ikiliartulersimanerput aarlerinartutut oqaatigisariaqarpoq. Nunani allani ilinniartut uteqqittarput. Tamanna nunatsinniit aallarlutik ilinniariartorsimasut nunatsinnut uterusuttannginnerannik oqaatiginiarneqartartunut illuatungiliuttoq tamatsinnut nunattalu ineriartortinneqarneranut neriulersitsisariaqarpoq, nunattalu najugaqarfissatut pilerinartuunissaanik suliniuteqarneq erseqqinnerusariaqarpoq. Nalimmassaaneq ilaqutariillu merartallit. Inuit Ataqatigiit nangittumik ilaqutariit meerartallit atugaasa suli pitsanngorsaaviginissaat suliniutigissvaat, tamatumalu saniatigut naartunermi ernereernermilu akissarsiaqaatigaluni sulinngiffeqarsinnaanerup sivitsoqqinneqarnissaa anguniarusullutigu. Inuit Ataqatigiit 2007-imi nangittumik inuiaqatigiinni naligiinnersumik atugassaqartitaalernissarput sulissutigaarput, ajuusaarnarporli naalakkersuisunit suliniutit siunnersuutillu meeqqat ilaqutariillu atugarissaarnerulernissaannik siunertallit itigartittarmatigit. Isumaqarpugut ukioq 2008 inuiaqatigiinni naligiinnerusumik atugaqalernissatsinnik anguniagaqarluta tamatta pimoorussinerulluta suleqatigiittariaqartugut. Politikerit kisimiillutik suliassaq tamanna annertooq naammassisinnaanngikkaat takoreerparput, taamaattumik inuiaqatigiinni nukiit tamarmik katersortariaqarput neriuutivut timitalerneqassappata. Meerartaarnerup nalaani akissarsiaqarluni sulinngiffeqarsinnaaneq sivitsorneqarsinnaavoq suliffeqarnermut tunngasutigut susassaqartut akilersueqataanerisigut, tassa pisortat, sulisitsisut sulisartullu aningaasalersueqaataanerisigut meeqqat inuunermi aallartinnerani sapinngisamik pitsaasunik atugaqarnissaat qulakkeerniarneqarsinnaavoq. Tamatumunnga atatillugu meeqqanik perorsaanermik paaqqinninnermillu suliallit aammalu ilinniartitsisut sulinerminni atugaasa pitsanngorsaaffigineqarnissaat ukiumi aallartittumi immikkut isigineqartariaqartut Inuit Ataqatigiit isumaqarput. Inuiaat kalaallit anersaakkut nukittuut. Ukiumi qaangiuttumi kulturikkut suliaqartut torlulaarutigaat anersaakkut piitsunngoraluttuinnarnerput, tamannalu aamma inuiaqatigiit ingerlaasitsinnut sunniuteqartoq annertuumik. Taamaattumik Inuit Ataqatigiit kulturimik siuarsaaniarnerput nangeqqissavarput inuiattut pingaartitat inuiaqatigiinni ilusilersornerisigut. Takutinneqaqqippoq akisussaaffiit tamarmik politikerinut tunniunneqartariaqanngitsut, inuillu akornanni pikialaarneq annertuumik qujamasuutigisariaqartoq. Immitsinnut mattutissanngilagut. Namminersuleriartornitta nunarsuarmioqataasutut annertusiartortumik pisussaaffilersorpaatigut, tamannalu pissusissamisuuginnarpoq. Pisinnaatitaaffiit pisussaaffiillu ingiaqatigiittussaammata nunarsuatta sinnerani pisut isiginngitsuusaarsinnaanngilagut. Nunarsuatsinni eqqissiviilliornerit inoqaterpassuatsinnik amilaarnartunik atugaqartitsisut, silatta allanngoriartornera annertuumik aalisartunut piniartunullu sunniuteqartoq, uumasut piniarneqarnerat, nukissiornikkut ineriartortitsineq aallarpassuillu taaneqarsinnaasut tassaapput nunat tamalaat akornanni suleqataanitsigut isummersorfigisariaqakkavut. Taamaamat immitsinnut mattukkiartortutut pissusilersussanngilagut, akerlianilli nunarsuatta sinneranut ammaakkiartorneq saneqqunneqarsinnaangitsutut pisariaqartutullu isigalugu nunarsuarmioqativut naligalugit siunissaq ilusilersueqataaffigalugu ornittariaqarparput. Ukiortaami pilluaqqusineq kissaassinerlu manna aamma inuiaqatigiittut ataatsimoornerunissatsinnik ikioqatigiinnerunissatsinnillu kaammattuutaavoq, piffissami aggersumi nalaatassavut suliassavullu annertuut aatsaat ataatsimoornikkut anigorlugillu naammassisinnaavagut. 
!AG03_2008 23-1. Øystein Slettemarkip OL-imut piumasaqaatigisat ataappai. Ooqattaasarluni ujakkaartartoq Øystein Slettemark sukakkiartorluarpoq. Tyskland-imi Oberhof-imi World Cup-ernermi OL-imut peqataanissamut piumasaqaatit 25 sikuntinik ataappai. Allattoq: John Jakobsen Nutserisoq: Utertoq Nielsen. Oberhof. Tyskland-imi illoqarfimmi Oberhof-imi 10 kmimut unamminermi ooqattaasarluni ujakkaartartoq Øystein Slettemark ujakkaarluarpoq, nikorfallunilu kusanartumik ooqattaasarluni. 2010-mi Vancouver-imi OLernissami peqataanissamut Dansk Olympisk Komitep piumasaqaatai Øystein-ip taamaalilluni 25 sikuntinik ataappai. Naak ooqattaasarnermi pissutsit ajornakusooraluartut ujakkaarfillu pujaakkaluartoq. Sukakkiartorporlu. Pissutsit pingasut pissutigalugit Oberhof ilisimaneqarpoq: Ujakkaarfik tamaviaarnartoq. Ooqattaasarnermi pissutsit ajornakusoortut, aamma isiginnaartut qiimasorujussuit. 2008-ilu unammineq allaanerussuteqanngilaq. World Cup-erfiusartuni Oberhof-imi arpaffiit qummukajaat tannersaapput, ujakkaarfillu tamaviaarnartorujussuuvoq. Isiginnaartullu pisarnermissut pissusilersorput, nipitunerunngikkunik. Isiginnaartarfimmi ujakkaarfimmilu isiginnaartut 22.000it sila pitsaanngikkaluartoq tyskinik illersukkaminnik illersuilluarput, aammali Kalaallit Nunaannit ujakkaartartoq ataasituaq illersorlugu, Uiloq Slettemark Grønlands Biathlon Forbund-imeersoq oqarpoq. Ujakkaarfimmi tusaasaqartoqarsinnaanngilaq, isiginnaartut nillianersuat eqqaassanngikkaanni. Suut tamaasa tusaanngitsuusaarnissaat pisariaqarluinnarpoq, sapinngisamillu ujakkaarnissaq aallunniarlugu, Øystein Slettemark oqarpoq. 10 km-imut ujakkaarnermi Øystein kingullersaalluni aallarpoq, ujakkaarfillu aqitsuinnaavoq, pingaartumik qummukajaani, sisoraatit sakkortuumik naqinneqartariaqarlutik. Qummukajaami siullermili ujakkaarfik tamaviaarnartoq malugisinnaavara, nissummalu nukii pitsaavallaanngitsut. Aput kigaannarpoq, taamaattumik ujakkaarfik tamaat tamaviaartariaqarpunga. Pallullorni ooqataasarnermi siullermi ooqattaasarfik anoreqanngingajappoq, ooqattaasarutillu nalunaaqqutaa iluarseqqaarnagu marloriarlunga igeriarpunga. Marloriarlunga uniorpunga. Isiginnaartarfimmi anorisaatit misissorpakka, taamalu nalunaaqqutaa 4 cm-inik iluarsillugu. Unioqqippunga, nalunaaqqutaalu iluarseqqillugu, sinneruttullu marluk eqqorlugit. Taamaalillunga pinngitsaaliissummik pingasoriarlunga kaajallattariaqarpunga. 
. Aalajaallisaaneq. Nikorfallunga ooqattaasarnera tulluusimaarutigineruara. Suli anorsaarpoq, angusarnissamili anori pingaaruteqannginneruvoq, nikuilluni ooqattaasarnermi eqqoriagassaq anginerummat. Pingajussaa igeriarninni uniorpunga. Tallimassaa igerialerlunga nissukka sajulerput. 5 sikuntinik sivisunerusumik umerpunga, kingullerlu eqqorlugu. Kingullermik kaajallaffissami 3,3 km-isut isorartutigisumi nissukka talikkalu sakkortuumik tamaviaartippakka. Katinneranni nr. 92-iuvunga, tamannalu naammagisimaarluarpara. Tamatumanili pingaarnersaavoq siorna ujakkaarnera assigalugu OL-imut peqataanissami Dansk Olympisk Komitep piumasaqaatai ataakkakkit. Tamatumani 25 sikuntinik ataallugit. Tamannalu naammagisimaarluarpara. Tamakkiisumik ujakkaanngilanga, sulilu sukalanerusinnaallunga misigisimallunga. Sap. akunnerata naanerani Tysklandimi Ruhpolding-imi aamma Italiami Antholz-imi sap. akunnera ataaseq qaangiuppat nangeqqinnissakka qilangaaraakka. Minnerunngitsumik Antholz-imi, pitsaasumik ujakkaartarama, naammagisannik qutsissusilimmi inissisimammat. OL-imut peqataanissara qanilliartormat uannut pingaaruteqarluinnarpoq februarip qiteqqunnerani Sverigemi VM-ernissami pitsaanerpaamik angusaqarnissara. Ukioq manna aappaagulu VM-ernissami anguneqartussat aalajangiisussapput Kalaallit Nunaat (imaluunniit Danmark, OLernermi Danmark sinnerlugu suli peqataasaratta) naammattunik pointinnassanersoq, taamalu nunat 28-t OL-ernissamut peqataanissamut IOC-mit akuerineqartussat akuerineqarnissaanni, Øystein Slettemark naggasiivoq. 
!AG03_2008 11-2. Piniartup ukiuata ingerlarna. Lars Anker-Møller: Ammassalimmi piniartut Tunumi. Nammineq saqqummersitaq. Allattoq: Hans A. Lynge. Qallunaaq inuusukaarsuaq Lars Anker-Møller 1973-imi Sønderjyllandimi inunngorpoq. Eqqarsaatigisimavaa assiliinermik soqutigisani atorlugu atuakkamik saqqummersitsiniarluni piniartutut inuunerup ukiumi ataatsimi atugassarititaanik imalimmik. Aallaqqaasiummini oqaluttuarpoq Ammassalimmi atorfigissaarluni inooqataariarluni atorfini taamaatissimallugu piniartutullu inuulerniarluni. Aalajangernini peqqissimissutigisimanngilaa, tamannalu suliaani atuakkami malugineqarsinnaavoq. Piniartutut inuutissarsiortut nunatsinni ikiliartortutut taaneqartarput. Piniakkat killilersugaaneri ima sakkortutigipput allaat inuppassuarnut agguassallugit eqqarsarnarsilluni, ilallugulu puisit amiisa tunisaanermikkut akii ima appasitsigipput ilaatigut isumaliortoqartarluni tuninngikkaanni assigiinnaraa. Piniartummi ullumikkut inuusup atorfissaqartitai aningaasanik akeqarput, soorlu piniutissat assigiinngitsut, orsussat pequtissallu, tamakkulu saniatigut aamma akilersugaqarpoq. Taamaalilluni piniartutut inuunermi aporfissat ukiuni kingullerni amerligaluaqisut, taamaattoq nuannerpoq kalaaliunngitsoq piniartutut inuuniarnermik misileerusulersimammat. Atuakkiaa ataatsimut isigalugu piniarnilersaarutaanngilaq, kisiannili imaqarneruvoq ukiup kaajallakkiartornerini piniartut piniakkaminnik malersuillutik inuunerannik. Piniarnilersaarnerit tusarnersut pissanganartullu eqqartorneqanngillat, kisiannili piniakkat takkusimaarfii najoqqutaralugit illuartitertarneq erseqqissarneqarpoq. Atuakkap oqaasertai takisuuliaanngitsut nassuiaanerusarput piniakkap takkussimasup qanoq sumilu piniarneqartarneranik, assilissalli takutitsissutigalugit inuuniarnerup ajornakusoortui malinnaaffigalugit paasinarnerusarput, soorlu sikorsuit tulassimatillugit umiatsiamik angalaniarnerup artornassusia, kiisalu sarfarissinera ni sarfaatsillutik mianernartoqassusii. Piniartunuunngitsoq Atuagaq ataatsimut isigalugu piniartunut Ammassalimmiunut immikkut tunngatitaanngilaq. Inuttani ataaserluunniit kinaanersoq taaneqanngilaq, aammalu kikkut pinerrarinnerusut immikkut uniffigineqaratik. Tamanna atuakkiortup nammineq taamaassasoq qinersimagunarpaa takutinniarunaramiuk piniartutut inuuneq immikkut inuppassuarnut pingaaruteqartoq, ataasiakkaat salliutinnagit, kisiannili piniartut tamaasa ataatsimut ataqqiniartutut illugit. Piniartutut alliartorsimasumut atuagaq ilaatigut ilinniutitut taaneqarsinnaasoq pisariaqanngitsutut ippoq. Nukappiaraq ataataminit piniarnermut ilinniartitaasimasoq immini pigisaqartarpoq atuakkatigut ilikkarneqarsinnaanngitsunik, misigisatigulli piniakkallu qanoq iliuusaannik paasinninnikkut. Tamanna tunuliaqutaralugu imaassorinarpoq atuakkiortup atuartussatut siunnerfii tassaanerusut kalaaliunngitsut, kisiannili piniartut inuunerinik tusaamasaannallit. Tassuunakkut atuagaq iluatsippoq, piniartutut inuunermut paasissutissartaqarlunilu eqqorpasissumik oqaluttuarpoq, aammalu atuakkiortup sumiluunniit oqalugiaatitut atorniaruniuk tunngavissarissaassaaq. Assilisat kusanavissorsuupput allagartaallu qallunaatut, tuluttut kalaallisullu allassimapput, kalaallisuunngortitaavorlu Magdalene Berthelsenimit. Atuagaq pillugu paasissutissat immikkut ilaanngimmata taaneqaannarsinnaavoq Lars AnkerMøllerip nammineerluni atuagaq saqqummersissimagaa. 
!AG03_2008 04-1. Atuartut aserorterisunit sioorasaarneqarsimasut. Nuussuup Atuarfiani atuartut atuarfimmi aaqqissuussaasumik aserorterinermut tunuliaqutaasunit nipangersinniarlugit sioorasaarneqarsimapput. Allattoq: Lotte Petersen Nutserisoq: Gâbánguaq Johansen. Nuuk. Nuussuup Atuarfia juullikkunni atuanngiffeqarnerup nalaani sualulluinnartumik aaqqissuussaasumillu aserorteriffigineqarsimavoq. Suliaq suli tamakkiisumik paasisaqarfigineqanngilaq, kisianni Nuummi politeeqarfiup pisortaa Bent Heiselberg oqaluttuarpoq, aserorterisut atuarfimmi atuartut imaluunniit inuusuttut atuarfiup ilaani inuusuttut sukisaarsartarfiannut orniguttartut akornanni nassaarineqarsinnaassasut. Pingasunngornermi politiit inuit arlallit aqqinik ilisimatinneqarput, taakkulu maannakkorpiaq killisiorneqarput. Meeqqat atuarfimmeersuunersut politiinit suli oqaatigineqarsinnaanngilaq, kisianni inuusuttuaqqat pineqarput. Taamatuttaaq paasissutissat kimit pissarsiarineqarsimanerat politiinit oqaatigineqarsinnaanngilaq. Atuartut Nuussuup Atuarfiani aqutsisunit politiinillu siusinnerusukkut oqaloqatigineqarsimapput. Arlallit takusaqarsimagunaraluarlutik oqaaseqarnissamut qunupput: Sualuttumik aserorterinerup kingorna atuartuutitta ilarpassui toqqissisimanngitsorujussuupput, atuartut aserorterinermik takunnittuusimasut oqaaseqarunik nakuuserfigineqarnissamik sioorasaarneqarsimammata, atuarfiup pisortaa Janne Kleist Lyberth ataasinngormat tusagassiorfinnut nalunaarummi allappoq. Tamanna uatsinnut nuanniilluinnartuuvoq. Atuartuutitta ilaat taamaaliorsimasut paasigutsigu marloriaammik ajornartorsiuteqalissaagut. Malunnarluinnartumimmi meeqqat inuusuttullu ikiorneqarnissamik pisariaqartitsisut pineqarput, AG-mut oqarpoq. Taamaattorli aamma isumaqarpoq, Nuup Kommunia illoqarfimmi meeqqanut inuusuttunullu sunngiffimmi sammisassanik amerlanernik pilersitsinissamut akisussaaffeqartoq, ajortuliortartut ikinnerulersinneqarsinnaaqqullugit. Meeqqasi oqaluussigit Atuarfimmi ilinniartitsisut pisimasoq pillugu atuartunik oqaloqateqaqattaarput, atuarfiullu pisortaanit angajoqqaat atuartullu qaniginerpaasaat kaammattorneqarsimapput pisimasoq pillugu meeqqanik oqaloqatiginnilluaqqullugit. Politiit tallimanngorpat pinaveersaartitsinermi siunnersortimik atuarfimmi meeqqanut tamanut paasissutissiiffiusumik ataatsimiititsisussamik ornigutsitsiniarlutik isumaqatigiissusiorsimapput. Suliamik paasiniaanermut atatillugu pingasunngornermi politiit atuarfimmiimmata taama isumaqatigiissusiortoqarpoq. Tamatuma saniatigut atuarfimmit tusagassiorfinnut nalunaarummi Janne Kleist Lyberthimit angajoqqaat qinnuigineqarput meeqqatik unnukkut atuarfiup eqqaaniitittaqqunagit: Nuussuup Atuarfia unnukkut meerarpassuarnit inuusuttorpassuarnillu ornigarneqarluartartuuvoq. (Angajoqqaat illoqarfimmilu allat kaammattorusuppavut meerartatik. 
inuusuttortatillu oqaluuteqqullugit atuarfiup matoreernerani atuarfiup eqqaaniittannginnissaannik). Aana angajoqqaat unnukkut meeqqaminnik atuarfimmut biiliussisartut kaammattorusuppavut tamanna unitseqqullugu. Pinaveersaartitsineq. Aserorterineq decembarip 25-aniit januaarip pingajuanut ulluni arfineq-marlunni pisimavoq. Atuarfiup pisortaa oqaluttuarpoq, pedelit unnukkut sulisartut ilaannit aserorterineq paasineqarsimasoq taakkunanngalu pigaartuusartut suliffeqarfiat Arctic Sikring aggersarneqarsimasoq. Aserorterinerit siulliit politiinut nalunaarutigineqarsimagaluartut aserorterisoqaqqinnissaanik pinaveersaartitsiniarneq ajornakusoorsimavoq atuarfiup ulloq unnuarlu kaajallallugu alaatsinaannissaanut atuarfik politiilluunniit sulisussaqanngimmata. Atuarfiimmi alaatsinaattanngilagut, Bent Heiselberg oqarpoq. Aningaasarpassuarnik nallit Atortut pequtillu aningaasarpassuarnik nalillit aserorterneqarsimapput. Atuarfiup torsuusarsua arlaleriarlutik ikuallatseriartarsimavaat naasuusat saagullu kusassaatit benziinamik saligummik kuerarlugit. Atuarfiup silataani igalaarpassuit aserorterneqarsimapput, matullu silarliit seersartunik putoorneqarsimallutik qalipaatinillu allattuiffigineqarsimallutik. Aserorterinerit aningaasanik qanoq amerlatigisunik naleqarnerat suli naatsorsorsimanngilarput. Kisianni igalaavinnaat 34.000 koruunit nalinginut aserorterneqarsimapput. Aamma pigisat akisuut arlallit tillinneqarsimapput ilaatigut assiliiviit digitaliusut headsetillu, atuarfiup pisortaa Janne Kleist Lyberth oqaluttuarpoq. Sillimmasikkat kommunimit isumagineqartut naatsorsorneqareerpata aserortikkat nalingi aatsaat atuarfimmit ilisimaneqalissapput. 
!AG03_2008 07-3. Siumut sangujoraarunnaartariaqarpoq. Siumumi siulittaasussatut qinigassanngortittoq Tunumeersoq, Vittus Mikaelsen, partip anguniagaanik allannguerusuppoq, ilaatigut aningaasaqarnikkut nalimmassaasoqartariaqarnerarlugu. Allattoq: Ludvig Siegstad. Tasiilaq. Siumumi ilaasortat naatsorsuutigisariaqalissavaat Vittus Mikaelsen, Ammassalimmi borgmesteri Inatsisartunilu ilaasortaq, Siumumi siulittaasunngorpat Siumup allaanerusumik anguniagaqalernissaanik. Taanna siulittaasunngorniuttunut qinigareeqisunut Hans Enoksenimut Aleqa Hammondimullu akuliuppoq, isumaqarluni allannguisoqartariaqartoq. Namminersornerulissalluta oqaluttuannguarluta Siumumilu namminersornerulertulli nalaanit naalakkersuinermik siuttuusarluta, taamaattoq nunatsinni innuttaasut inuussutissarsiutitigut siuarsaarusuttut pitsaanerpaamik ulloq manna tikillugu periarfississimanngilavut. Inuit ataasiakkaat inuussutissarsiutinik nammineerlutik aallartitsiniartut maannakkornit piginnaanngorsarneqarusariaqarput periarfissarsiulluarnerusariaqarlutillu, Vittus Mikaelsen sukannerluni oqarpoq. Assigiimmik atugaqassapput Vittus Mikalsen inatsisartunut 2005-mi qinersisoqarmat 201nik taaneqartoq kommunalbestyrelsimullu ukioq aamma taanna qinersisoqarmat 69-nik taaneqartup naammaginngilaa pissakinnerit ukiuni kingullerni atugarlioriartuinnarnerat. Naammaginanngilaq oqassalluni innuttaasut tamarmik atugarissaartinneqartut. Nunatsinnimi innuttaasut erseqqissorujussuarmik assigiimmik maannakkut atugassaqartinneqanngillat. Qanoq ililluta angajoqqaat meerartallit ukiumut 40.000 koruuninik isertitaqartartut ukiumut 700.000 aamma 800.000 koruuninik isertitaqartartunut assigiilersititsisinnaavugut, uffa nalunagu isertitakinnerusut pitsaasumik atugalernissaminnut periarfissaqanngereeqisut. Taamaattumik nunatsinni innuttaasut assigiimmik atugalersissallugit piffissanngorpoq. Pissakinnerusunummi pitsaanerpaamik atugassaqartitsinnginnatta taama maannakkut atugassaqartitsivugut. Siulittaasoq kaammattuisoq Vittus Mikaelsenip Siumup siulittaasua Hans Enoksen sakkortuumik uparuarlugu oqarpoq inuusuttunut naalakkersuisunngortartunut pitsaanerusumik siunnersuisuusariaqartartoq, taakku annerusumik ilaatigut misilittagartuujunngimmata: Siumup siulittaasuata inuusuttunik naalakkersuisunngortitsisarnini maannakkornit pikkorinneruffigisariaqarpaa, inuusuttut naalakkersuisunngortartut Siumup siulittaasuanit siunnersorneqarnerusariaqarlutik. Siumup siulittaasuata inuusuttut naalakkersuisunngortartut kukkuluttornissaannik utaqqiunnaartariaqalerpoq, piffissanngorlunilu ajunnginnerpaamik taakkununnga ikorfartuillunilu siunnersuisarnissaa, Vittus Mikaelsen oqarpoq. Inuusuttut naalakkersuisunngortartut ikittuinnaanngitsut pitsaasumik siunnersorneqartannginnerat pissutigalugu ukiuni kingullerni annaasarpavut, taamaalilluta partiitsinni suleqataajuarnissaat aamma pisinnaajunnaartarluni. Qinersineq Siumut nuna tamakkerlugu Ilulissani februaarip 6-ani 7-anilu ataatsimeersuassaaq. Taamaattoq siulittaasussamik januaarip 23-ani qinersisoqassaaq. Siumup immikkoortortaqarfiisa 60-it missaanniittut siulersuisui taasititsinermik aaqqissuisuussallutik. Siumup siulittaasussaannik qinersisinnaasut tassaassallutik Siumumut ilaasortaanermut 2007-mi akiliisimasut. Siumup allattaanera Mikael Petersen ilisimatitsivoq ilaasortaanermut akiliuteqarsimasut 1.700-nit 2.000-it missaannut amerlassuseqassasut. 
!AG03_2008 09-2. Naammaleqaarmi. Novembarimi qinersisoqarneranit unikaallatsinneqareersimalluni namminersorneq pillugu isumalioqatigiissitaq ataatsimik allannguuteqarluni suleqqilerpoq. Allattoq: Christian Schultz-Lorentzen Nutserisoq: Gâbánguaq Johansen. Nuuk. Naammaleqaarmi, neriuppungalu isumalioqatigiissitami sammivik siusinnerusukkut tunaartarineqarsimasoq ingerlaannassasoq, tassunga ilanngullugu nunatsinni aatsitassarsiornermit isertitat agguataarneqarnissaannut isumaqatigiinniarnerni siunniussaq. Taamatuttaaq namminersorneq pillugu inatsisissaq taasissutigineqalersinnagu inuiaqatigiinni najugarisatsinni tamani sumut ingerlariarnissarput pillugu oqallinnissamut piffissaqarluarnissarput pingaartuuvoq. Taama oqarpoq IA-meersoq Kuupik Kleist, namminersorneq pillugu isumalioqatigiissitamut, novembarimi qinersisoqarneratigut unikaallatsinneqareersimalluni maanna suleqqilersumut, ilaasortaq. Kalaallit qallunaallu isumalioqatigiissitaat maannamut inuttalersugaanini malillugu ingerlaqqissaaq, taamaallaat Kim Andersen Venstremeersoq parteeqatiminut Birthe Rønn Hornbechimut, ministerinngornermi kingorna inatsisartoqarnikkut isumalioqatigiissitami ingerlaqqissinnaajunnaartumut, taartaassalluni. Namminersorneq pillugu isumalioqatigiissitaq ilaatigut nunatsinni uuliasiulersinnaanermit isertitat oqallisaasimaqisut qanoq agguaanneqarnissaannut siunnersuusiussaaq. Qinersisoqarnerani isumalioqatigiissitamut ilaasortat qallunaat arlallit Folketingimut ilaasortaajunnaarsimapput, maannali tassa ullumikkut namminersornerunerup nutarterneqarnissaa pillugu nalunaarusiap naammassingajalersup inaarsarneqarneranut peqataanissamut periarfissaqalissallutik. Folketingimut ilaasortaasimasoq Folketingimullu siulittaasuusimasoq Chr. Mejdahl (V) isumalioqatigiissitamut siulittaasup tulliatut ingerlaqqissaaq. Folketingimut ilaasortaasimasoq Kuupik Kleist (IA) aamma Frank Jensen (S) isumalioqatigiissitami aamma ingerlaqqissapput. Isumalioqatigiissitamut siulittaasoq tassaavoq Inatsisartut siulittaasuat Jonathan Motzfeldt (Siumut), taassumalu sisamanngornermi Københavnimi namminersorneq pillugu isumalioqatigiissitaq pillugu oqalliseqatigiinnermi Søren Espersen (Dansk Folkeparti) naapeqatigissavaa, ministeriunerullu Anders Fogh Rasmussenip naalakkersuisut siulittaasuat Hans Enoksen naapeqatigissallugu ilaatigut namminersorneq pilllugu isumalioqatigiissitami suliaq oqaluuserissallugu. Pilersaarut piareeqqasoq. Isumalioqatigiissitap suliani naammassisimagaa oqartoqarsinnaavoq. Taamaallaat aatsitassarsiornermit isertitat, uuliasiorneq ingerlanneqaleriarpat milliarderpassuarnik amerlassuseqartussatut ilimagineqartut, qanoq agguaanneqarnisssaat apeqqutaalerpoq. Agguataarinissaq pillugu isumaqatigiissut isumaqatigiinniarnikkut inissinneqalersorlu tassanngaannaq novembarimi Folketingimut qinersineq aporfiulerpoq, taamaattumik pappialatigut kingulliit inissillugit isumaqatigiinniutigineqarnissaat ajornanngikannerniartussaasariaqaraluarpoq. Aningaasatigut agguataarinissamik najoqqutassamut akerliusutuaq tassaasimavoq Søren Espersen, taannali akerlianik isornartorsiuinermini avinngarussimasutut inissisimasimavoq. Aningaasaqarnikkut isumaqatigiissutip kingunerisassaanik ilaatigut ataatsimoortumik tapiissutit Kalaallit Nunaata uuliasiornermit isertitaqaleriartorneratigut ikiliartuaartinneqassapput. 
!AG03_2008 12-1. Seqineq peqqinnartoq. Danmark. Amikkut kræfteqalernissamut aarlerinaateqaraluartoq seqinertinneq peqqinnartuuvoq. Seqinertinnerulaartarnikkut peqqinnerulersoqarsinnaasoq kræftimillu napppaatit allat toqqutiginissaannut aarlerinaatit annikillisinneqarsinnaasut ilisimatusarnermi nutaami paasineqarpoq. Seqinermit timi D-vitaminimik timip illersuutissaqarnerata tamakkiisumik ingerlasinnaaneranut aalajangiisuusumik sanaartortinneqalersarpoq. Taamaattumik D-vitamin nappaatinut arlalissuarnut soorlu tuluit nappaataannut, saarnit napianerannut aamma sukkornermut pitsaaliuutaaqataasarpoq. Amikkut kræfteqalernissaq ersissutigalugu alanngortamut toqqortertarnissaq Oslomi kræftimik ilisimatusarfimmi ilisimatusartunit mianersoqqussutigineqarpoq. Tamanna isumassarsiatsialaanngilaq, minnerunngitsumik inunnut nunarsuup affaani avannarlermi najugalinnut, ilisimatusarneq nutaaq tunngavigalugu isumaqarput. /ritzau/. 
!AG03_2008 17-11. Ullormiit ullormut pilersaarusiat akuerineqarsinnaanngillat. Allattoq Anthon Frederiksen, Kattusseqatigiit Partiiata siulittaasua. Siullermik ukiumut qaangiuttumut tamanut suleqataasarsimasunut qujavugut. Meeqqat ajornartorsiortinneqartut ikiortariaqarluinnartullu ukiumi qaangiuttumi aatsaat taama amerlalluinnartiginerat tusagassiuutitigut eqqartorneqarput. Taamaammat ukioq nutaaq meeqqat inuusuttullu atugaasa suli pitsaanerulersinneqarnissaannut suliniarnerit pimoorunneqarnissaat Kattusseqatigiit Partiianiit pimoorullugu suleqataaffigissavagut. Ukioq qaangiuttoq politikkikkut toqqissisimanarnerpaanut ilaanngilaq; pingaartumik nunatta aningaasarsiornikkut aqunneqarnera eqqarsaatigalugu. Tassa tamanit ilisimaneqartutut 2008-imut aningaasanut inatsit naalakkersusooqatigiinnit piareersarnerlugaaqisoq 300 mio-it sinnilaarlugit amigartooruteqarfiusussatut akuersissutigineqarmat. Ataatsitassarsiorneq aamma pitsavimmik aqunneqanngitsoq takuneqarsinnaavoq, tassa avataaniit soqutiginnittorpassuit iluarisattaannguaminnik nunatta pisuussutai nakkutigineqanngitsumik nunatsinniit annissuuppaat. Qeqertarsuatsiaat eqqaani rubin-it assersuutissaalluarput. Avataaniit aatsitassarsiorniartunut akitsuut qaffanneqartariaqarpoq, minnerunngitsumillu nunatsinni nunamik piginnittuuneq Namminesornerullutik Oqartussanit tamakkiisumik tiguneqartariaqarpoq. Naalakkersuisut inunnik eqitertinniarnermik politikkertik »nerriviup ataatigut« ingerlanneqartoq nassuerutigisariaqarpaat, tassa siullermik erngup kallerullu innerata akiisa assigiittussaatitaanerannik atorunnaarsitsinikkut nunaqarfimmiorpassuit aammalu illoqarfinni mikinerusuni najugalippassuit ukiuni kingullerni inuuniarnikkut artorsinneqaleraluttuinnarneri peqatigalugit piniakkanik ingasaassisumik killilersuinerup qulaani taaneqartut atugarliornerulernerannut pissutaaqataapput. Ilaqutariit pissakinnerusut akunnattumillu aningaasarsiallit aamma ukiup qaangiutilersup naalernerani nioqqutissat ilaasa qaffannerisigut eqqornerlunneqarujussuarput. Sulilu ukiup nutaap aallartinnerani inigisamut akiliutit qaffanneqarnissaannik ilimasaarneqarlutik. Utoqqalinersiutit ukiorpassuarni qaffanneqarsimanngitsut qaffanneqaminermata illua-tungaatigut akitsuusiinikkut taakku ilarpassui utoqqalinersiallit ilaanniit utertillugit akilersinneqarput. Inuussutissarsiutit pingaarnersaannut tunngatillugu naalakkersuisuisut inatsisiliorniarnerat paatsiveqanngitsumik suliarinninniarsarinertut nalilerneqartariaqarpoq. Kommunerujussuanngortitsiniarnernut inatsiseqarnikkut piareersaatit naammanginanngillat. Pissutsit ilaannaminnguisa takutiinnarpaat – naalakkersuinikkut ingerlatsineq torrallataanngilluinnartoq, tassami naalakkersuisut ullormiit ullormut pilersaarusiorluagaanngitsumik ingerlatsinerannik tamanna takussutissat ilagiinnarpaat. Pissutsit taamaattut Kattusseqatigiit Partiiani akuersaanngilavut. Qarasaasiat sutigut tamatigut isumalluutigineqarnerat ajunngikkaluartoq, taamaattoq eqqaamasariaqarpoq; ilaqutariit tamarmik immaqaluunniimmi amerlanerpaat qarasaasiaqanngimmata. Taamaammat pingaartumik radio tv-ilu atorlugit innuttaasunut paasissutissiinerunissaq, radio-kut oqallititsinerit amerlanerusut pisariaqarput. 
!AG03_2008 22-1. Kulturi, silap pissusaa ataqatigiinnerlu qulequtarineqassasut. Arctic Circle Race pikkorinnerpaanuinnaq tunnganngilaq aamma tamaginnut tunngasuuvoq. Allattoq: John Jakobsen Nutserisoq: Gâbánguaq Johansen. Sisimiut. Arctic Circle Race ukioq manna aqqaneq-aappassaanik ingerlanneqassaaq. Ukioq mannalu sukkaniunnermut qulequtarineqassaaq kulturi, silap pissusaa ataqatigiinnerlu. Silarsuarmi nunarsuarmioqatigiit imminnut qanilliartuinnarfigisaanni Kalaallit Nunaata kulturia, silap pissusaa allanngoriartornerillu ukiuni makkunani pisut kiisalu ataqatigiinneq pitsaasoq sukkaniunnermi namminneq kajumissutsiminnik ikiuuttut sukkaniunnermilu peqataasut takutittagaat ukioq manna sukkaniunnermut qulequtarineqassappu. Arctic Circle Race (ACR) Sisimiuni ingerlanneqartartoq ukiut tamarluinnaasa nunatsinneersunik nunanillu allaneersunik peqataaffigineqarluartarpoq, nunatsinnillu peqataasartut ukiut tamaasa amerliartortuarsimasut siulersuisunit anguniarneqarpoq ukioq manna nunanit allanit peqataasut ukiut siuliinut sanilliullugu marloriaammik amerlanerunissaat. Nunanit allaneersut amerlanerit peqataatinniarneqassappata nittarsaassineq annertooq suliarineqassaaq, taamaattumik suleqatit nutaat suleqatitoqqallu sapinngisamik pitsaanerpaamik atorluarniarlugit siulersuisut immikkut ittumik suliniuteqartariaqassapput. Inuppassuit isumaqartarunarput ACR pikkorinnerpaaginnarnut tunngasuusoq. Kisianni ukiumi nutaami peqqinnerunissat, eqeersimaarnerunissat nuannaarnerunissallu kissaatigigukku taava tamanna qanoq iliuuseqarfigisariaqarpat Arctic Circle Racemullu peqataanissamut sungiusarlutit, siulittaasoq Ellen Kreutzmann, ACR-imeersoq, oqarpoq. Tamaani allanik immaqa suleqatinnik ikinngutinnilluunniit peqateqarlutit tamatuma qanoq iliuuseqarfiginissaanut periarfissaqassaatit. ACR nunarsuarmi ujakkaarluni sukkaniunnerit sakkortunersaattut, nunat tamalaat akornanni ujakkaartartunit peqataaffigineqartartutut, ilisimaneqarpoq. ACR aningaasarsiutiginninnissaq siunertarinagu aaqqissuussineruvoq siulersuisunit siulersorneqartoq. Najukkami namminneq kajumissutsiminnik ikiuuttartorpassuit ikiortigalugit ingerlanneqartarpoq. Ukiuni kingulliunerusuni nunatsinnit nunanillu allanit peqataasut 80-120-nik amerlassuseqartarsimapput. Ukioq manna sukkaniunneq 1.-8. april 2008-mi ingerlanneqassaaq, Ellen Kreutzmann naggasiivoq. 
!AG04_2008 06-1. Mingutsitsineq, CO2-mut akitsuutit innuttaasullu amerleriarnissaat. Aluminiuliorfissap sumi inissisimanissaa piginnittuunermullu tunngasut Inatsisartunit aalajangiiffigineqarnissaannut qaammatialuinnanngortullu aluminiuliorfissap nassatassaasa ilarpassui suli qulaajaavigineqarsimanngillat. Allattoq: Lotte Petersen Nutserisoq: Gâbánguaq Johansen. Nunatta qeqqa. Aluminiuliorfissap sumi inissisimanissaa piginnittuunermullu aaqqissuussineq qanoq isikkoqassanersoq politikerinit aluminiuliorfik Alcoa suleqatigalugu upernaakkut ataatsimiinnermi isummerfigineqassaaq. Alcoa aluminiuliorfissap sumut inissinneqarpat imminut akilersinnaanerunissaa pillugu siunnersuuteqassaaq, tamannalu namminersornerusuni aalajangiiniarnissamut tunngavissanut ilaassaaq. Namminersornerusunit aalajangerneqassaaq aluminiuliorfik Alcoa pigisassanngortinneqassanersoq erngullu nukianik nukissiorfik namminersornerusunit pigineqassanersoq imaluunniit taakku tamarmik assigiimmik aveqatigiissutigineqassanersut. Periarfissat pingajuanni aluminiuliorfimmut nukissiorfimmullu Alcoa tamakkiisumik piginnittuunissamut akuerineqarsinnaavoq. Imaanngilarli taamaalilluni aluminiuliorfiup pilersinneqarnissaa pillugu inaarutaasumik aalajangerneqartoq. Kisianni aalajangiussat siulliit ingerlariaqqinnissamut pingaaruteqartorujussuussapput. Taamaattumik namminersornerusut, Alcoa aamma Greenland Development sap. akunnerani kingullerni Nuummi Maniitsumilu tamanut ammasumik tusarniaapput sap. akunneranilu matumani Sisimiuni tusarniaassallutik. Kommunit taakku pingasut tamarmik immikkut aluminiuliorfissamut inissiiviusinnaasutut piukkussaminnik tikkuagaqarsimapput. Tusarniaanerni avatangiisinik nalilersuineq pillugu nalunaarusiaq (SMV-mik nalunaarusiaq) namminersornerusunit suliaritinneqarsimasoq aallaavigineqarpoq. Nalunaarusiami aluminiuliorfiup pinngortitamut, avatangiisinut, peqqissutsimut, kulturimut nunap immikkoortuata ineriartortinneqarnerannut pineqartunullu tallimanut taakkununnga ataatsimoortumik sunniutissai misissorneqarput. Innuttaasut ataatsimoortukkuutaarluni oqallinnerit aqqutigalugit avatangiisinik nalilersuinermi suleriaqqinnissami oqaasiinnakkut ilassuteqarnissamut periarfissinneqarput. Innuttaasut pillugit takorluugaqartoqanngitsoq. Nuummi tusarniaasoqarnerani ajornartorsiut oqallisigineqartoq tassaavoq, aluminiuliorfiup nunap immikkoortuini aalajangersimasuni innuttaasut ineriartorneranut sunniutissai. Martin Bjærge Jensen namminersornerusuni nuna tamakkerlugu pilersaarusiornermut immikkoortortaqarfimmeersoq oqaluttuarpoq, aluminiuliorfik nuna tamakkerlugu illoqarfiit ineriartornerinut pingaaruteqartorujussuanngussasoq aluminiuliorfimmi sulisussat aalajangersimasut 700-t sinneqalaartut sulisussallu allarpaaluit pisarineqartinneqartussaammata. Maannamulli aluminiuliorfissamut pilersaarutinut atatillugu nunap immikkoortuini ineriartortitsineq qanoq ittoq kissaatigineqarnersoq politikerinit oqaluuserineqarsimanngilaq. Aluminiuliorfissap sumi inissisimaffeqarnissaa pillugu aalajangertoqartinnagu tamanna oqaluuserineqarsinnaassanersoq Martin Bjærge Jensenip nalorngissutigaa. Peqataasut ilaat isumaqarpoq, innuttaasut nuttarsinnaanerannik qulequtaq mianernarpallaaqimmat politikerinit ammasumik oqaluuseriumaneqanngitsoq. Mingutsitsineq CO2-mullu akitsuutit. Politikerinit innuttaasunillu isummersorfigineqartussaq alla tassaavoq aluminiuliorfiup mingutsitsinera. Mingutsitsinerulerneq immini ajornartorsiutaasinnaavoq, kisianni Kalaallit Nunaata »nunatut minguitsutut« tusaamaneqarneranut aamma sunniuteqalersinnaavoq. Tamatuma peqatigisaanik mingutsitsinerulerneq nunarsuarmioqatigiinnut aningaasartuuteqarnerulernermik aamma kinguneqarsinnaavoq. SMV-mik nalunaarusiap avatangiisinut tunngasortaa naapertorlugu aluminiuliorfiliortoqarpat nunatsinni CO2-mik aniatitsineq 75 procentimik qaffariassaaq: CO2-mi taama annertutigisumik aniatitsineq nunat tamalaat akornanni pisussaaffiliussanut atuuttunut Danmarkimullu isumaqatigiissutaasimasunut naapertuutinngilaq, tamatumalu aningaasatigut nassatassai qanoq ittuussanersut suli nalornissutaapput, nalunaarusiami allassimasoqarpoq. Pinngortitamut Avatangiisinullu Pisortaqarfimmi immikkoortortaqarfimmut pisortaq, Tina Kreutzmann Petersen, oqaluttuarpoq, Alcoa CO2-mut akitsuutinik akiliuteqarnissamut kissaateqanngitsoq, taamaaliornissamullu pisussaaffilerneqaruni suliffeqarfiup pilersaarummit tunuaannarnissaa ilimanaatilerujussuusoq. Taanna naapertorlugu aamma namminersornerusut aluminiuliorfiup nassatarisinnaasaanik immikkut akitsuummik akiliuteqarnissamut kissaateqanngitsut. Taamaattumik aqutsisoqatigiinnit misissorneqarpoq, aluminiuliorfiup mingutsitsineranut CO2-mut akitsuutinik immikkut akiliinissamut Kalaallit Nunaata pinngitsuuisinnaanera pillugu namminersornerusut Danmarkimi naalakkersuisunut isumaqatigiissusiorsinnaanersut. Aqutsisoqatigiit pisortaqarfinnit tallimanit namminersornerusullu Danmarkimi sinniisoqarfiannit sinniisoqarput. Flourimik mingutsitsineq. Immikkoortortaqarfimmut pisortaq Tina Kreutzmann Petersen oqaluttuarpoq, aluminiuliorfik immini annertunertigut matoqqasuusoq. Kisianni aluminiuliorsinnaassaguni aluminiuliorfik anodinik taaneqartuni atuisariaqarpoq. Anodit nunatsinni sanaartorneqassappata tamanna flourimik mingutsitsinerujussuarmik kinguneqarsinnaavoq. Nunani allani ilaatigut Norgemi aluminiuliorfimmi pisoqaanerusumi flourimik sakkortuumik sunnersimaneqarnerup kræfteqalissutaasinnaaneranut assersuutissaqarpoq. Tina Kreutzmann Petersen naapertorlugu anodit Kalaallit Nunaanniinngitsoq sanaartorneqarnissaannik namminersornerusut Alcoamut isumaqatigiissusiorsimapput. Kisianni nunami allami sulisut mingutsitsinermit eqqugaanissaannik tamanna suli isumaqassaaq. Takkussimasut ilaannit apeqquserneqarpoq Alcoa taamaakkaluartoq siunissami ungasinnerusumi aluminiuliorfiup saniatigut anodiliorfimmik pilersitsinissamut periarfissinneqarsinnaassanersoq. Taassuma tamatuma pinnginnissaanut politikerit qulakkeerinninnissaat pingaarutilerujussuusoq erseqqissaatigaa. Aningaasaqarneq. Greenland Development aningaasaqarnikkut nalilersueqqissaarnermik Inatsisartuni aalajangiinissanut marlunnut tunngavissatut ilaasussamik suliaqaleruttorpoq. Flemming Drechsel Greenland Developmentimeersoq oqaluttuarpoq, avatangiisinik nalilersuineq kiisalu kalaallinik sulisussaqarsinnaaneq isumaliutinut aamma ilaatinneqassasut. Siunnersuutit marsip qiteqqunnerani siullermeerneqassapput apriilillu naalernerani aappassaaneerneqassallutik. 
!AG04_2008 09-2. Tuujummi inissiat nutaat ukiut sisamat qaangiuppata. Pilersaarutilli Nuup qeqqanut tunngasut oqartussanut suli saqqummiunneqanngillat. Allattoq Ludvig Siegstad. Nuuk. Nuummi Tuujummi inissiani najugallit naatsorsuutigisariaqassavaat inigisatik ukiut marluk qaangiuppata qimassallugit, inissiat piffissami tamatumani nutarterneqarlutillu ingutserneqassapput nutaanik taarserneqassallutik. Nuup Kommunianit ilimagineqarpoq inissiat nutaaqqinnaat ukiut pingasut sisamat qaangiuppata iserterfigineqarsinnaassasut. Namminersornerullutik Oqartussat Tuujummi inissiaataat 222t Nuup Kommunianit ukiortaamit pigineqalerput, taakku amerlanersaat pisoqaaqigamik nutarterneqartariaqarput. Inissiat pineqartut 1962-mit 1964-mut sanaajupput. Nuup Kommunianit illoqarfiup immikkoortortaqarfia ukioq manna pilersaarusiorfigineqassaaq 2009-mi pilersaarutit sukumiinerusumik malitseqartinneqassallutik, 2010 tassaalluni inissianik sanaartorfiusoq, inissiat ukiup tamatuma kingorna iserterfigineqassallutik. Ingutseriarlugit nutaanik. Nuup Kommuniata teknikkeqarnermut pisortarigallagaa Jens Christian Porsbøll ilisimatitsivoq inissiat pisoqaanertaat marlunnik quleriiusut 146-nik inissiartallit ingutseriarlugit nutaanik taarserneqassasut, inissiaqarfiillu aserfallassimannginnerusut pingasut pingasunik quleriillit 76-nik inissiartallit ingutsernagit iluarsaanneqarnissaannik pilersaaruteqartoqartoq. Sanaartortitsinermut kina kikkullu aningaasaliisuussanersut suli aalajangersarneqanngilaq, taamaattoq Nuup Kommuniata naatsorsuutigaa sanaartortitsinermut Namminersornerullutik Oqartussat tapiissuteqassasut. Pilersaarutigineqartoq politikerinut suli saqqummiunneqarsimanngilaq oqaluuserineqarsimananilu Jens Christian Porsbøll oqarpoq, erseqqissarlugulu pilersaarutitut saqqummiussaaginnarallarmata. Nuup Kommuniata teknikkimut pisortarigallagaata oqaatigisinnaanngikkallarpaa pilersaarutit qaqugu aalajangiussassatut saqqummiunneqassanersut. 
!AG04_2008 05-2. Aatsitassat pillugit isumaqatigiissut paatsuungassutaasoq. Uuliasiorneq pillugu qallunaat kalaallillu isumaqatigiissutaannut tapersersuisut akerliusullu isumaqarput isumaqatigiissutip imarisaa ministeriunermit paasilluarneqarsimanngitsoq. Allattoq: Christian Schultz-Lorentzen Nutserisoq: Gâbánguaq Johansen. København. Kalaallit Nunaanni uuliaqarpat ataatsimoortumik tapiissutit Danmarkimit matussusertinneqareerpata uulia Kalaallit Nunaata pigisassarissavaa. Taama namminersorneq pillugu isumalioqatigiissitami isumaqatigiissummi partiinit tamanit Dansk Folkeparti minillugu isumaqatigiissutigineqartumi allassimasoqarpoq, Folketingimut Inatsisartunullu ilaasortaq Lars-Emil Johansen (Siumut) erseqqissaavoq. Taanna oqarpoq, ministeriuneq Anders Fogh Rasmussen (V) »kukkuluttortoq«« sisamanngornermi isumaqatigiissut avitseqatigiiffiusutut, Kalaallit Nunaata Danmarkillu aatsitassarsiornermit isertitanik avitseqatigiiffigisaattut, eqqaagamiuk, Ritzau allappoq. Søren Espersen Dansk Folkepartimeersoq aamma isumaqarpoq, ministeriunerup isumaqatigiissut paatsoorsimagaa, isumaqatigiinniarnerit ammaanneqaqqinnissaannik siunertaqarsimanngikkuni, DF-imi taamaaliorusummat, namminersorneq pillugu isumalioqatigiissitami isumaqatigiissummut partii akerliummat. Oqalliseqqilernissarli ministeriunerup kissaatigisimassagaa LarsEmil Johansenip ilimaginngilaa, Venstre isumalioqatigiissitami isumaqatigiissummut tapersiilluni taaseqataasimammat. Politikikkut nutaamik pisoqalersimanissaa ilimaginngilara. Oqqarliorneruvoq, Foghip oqaasii pillugit Lars-Emil Johansen oqarpoq. Allannguisoqanngitsoq. Statsministereqarfimmi tusagassiisartut pisortaat Michael Ulveman AG-mut oqarpoq, nutaaqanngitsoq. Namminersorneq pillugu isumalioqatigiissitami isumaqatigiissutaagallartumut ministeriuneq isumaqataalluinnarpoq. Ritzau saqqummiussaminik sukaterisimavoq. Taamaattumik paatsuungasoqalerpoq. Kalaallit Nunaanni aatsitassarsiornermit isertitaalerumaartussat qanoq agguataarneqarnissaat pillugu isumalioqatigiissitamit saqqummiussamut ministeriuneq isumaqataavoq, Michael Ulveman oqarpoq. Namminersorneq pillugu isumalioqatigiissitami isumaqatigiissut naapertorlugu ukiumut aatsitassarsiornermit isertitat siulliit 75 millioner koruunit Kalaallit Nunaata pisassavai. Tamatuma kingorna isertitat Kalaallit Nunaannit Danmarkimillu aveqatigiissutigineqartassapput Danmarkimit Kalaallit Nunaannut ukiumoortumik tapiissutit 3 milliarder sinneqalaartut Danmarkimit matussusertinneqarnissaat tikillugu. Ataatsimoortumik tapiissutit matussuserneqarpata aatsitassat Kalaallit Nunaannit pigineqartussaanerat aallaavigalugu illuatungeriit isumaqatigiinniaqqilissapput. Taama isumaqatigiissutip isumalioqatigiissitamut ilaasortamit Lars-Emil Johansenimit paasineqarpoq, aamma isumalioqatigiissitamut ilaasortamit Kristen Touborgimit (SF) Søren Espersenimillu (DF), naak kingulleq isumaqatigiissummut akerliugaluartoq. Akissut ersernerluttoq. Kisianni Ritzau naapertorlugu nutaarsiassaqartitsivimmit tusagassiortut ilaannit ataatsimoortumik tapiissutit matussuserneqareerpata qanoq pisoqarnissaanik aperineqarami ministeriuneq ima akissuteqarsimavoq: Taava siunissami aaqqissuussinissaq pillugu Danmarkip Kalaallit Nunaatalu akornanni isumaqatigiinniartoqalissaaq. Isumaqarpungali tamatumani siunissaq ungasingaatsiartoq pissusiviusuni pineqartoq, Fogh oqarpoq. Ritzau: Tassa Kalaallit Nunaata aatsitassanik tamakkiisumik piginnittunngornissaa siunniunneqarsimanngilaq? Siunissami aatsitassarsiornermit isertitat tunngaviatigut 50/50imik avinneqartarnissaat siunniunneqarpoq. Isumaqarpunga tamanna aaqqissuussinerusoq naapertuilluartorujussuaq, ministeriuneq oqarpoq. Pilersaarut nutaaq malillugu isumalioqatigiissitaq qallunaanik kalaallinillu inatsisartunik ilaasortaqartoq februaarip naanerani suliaminik naammassinnippat isumalioqatigiissitap isumaliutissiissutaa Kalaallit Nunaanni Danmarkimilu naalakkersuinikkut siuttunit oqaluuserineqalissaaq. Taama pisoqareerpat namminersorneq pillugu ukioq manna novembarimi innuttaasut taasitinneqarnissaat naalakkersuisut siulittaasuannit siunniunneqarpoq. Namminersorneq annertusisaq 2009-ip qiteqqunnerani namminersornerunermut ullumikkut atuuttumut taarsiullugu atuutilersinneqassaaq. 
!AG04_2008 22-5. Tukkarneqartoq isimmittarneqartorlu. Nuuk (NSQ). Nuummi angut 41-nik ukiulik arfininngormat unnuap-qeqqata missaani angummit 30-nik ukiulimmit persuttarneqarpoq. Pinerliisup angut tukkarsimavaa isimmittarsimallugulu, tamatumalu kingorna qimaasimalluni. Tamatumali kinguninngua tigusarineqarpoq, inatsit tunngaviusoq malillugu killisiorneqarluni, ullunilu tallimani tigummineqartussanngortitaalluni. Pinerlineqartut ilisimanngitsoq politiinit nassaarineqarpoq.Nakorsiartarfiliaanneqarpoq, qaratsaminik sajuppillatsitsisimasoralugu nakkutigineqarluni, ajoqusernerilu suliarineqarlutik. Ernguttoqartillugu pinerliisoqarsimavoq. 
!AG04_2008 22-3. Aatsitassarsiornermi suliffissat amerleriassasut. (NSQ). Aatsitassanut Ikummatissanullu Pisortaqarfik naliliivoq, ukiuni aggersuni aatsitassarsiorfinnik nutaanik tallimanik ammaanissamut periarfissaqarluartoq. Taamaalilluni suliffissat 1.500nut qaffariassapput aatsitassarsiorfinnilu toqqaannartumik sulisuussallutik. Aatsitassarsiorfiit tallimat pineqartut tassaapput: Ittoqqortoormiit eqqaanni molybdæneqarfik. Tassani sanaartornerup nalaani 600-t missaannik aatsitassamillu qalluineq aallartippat 3-400-nik sulisoqarnissaq naatsorsuutigineqarpoq. Qalluineq siusinnerpaamik 2012-imi aallartissinnaassaaq. Maarmorilimmi aqerloqarfik zinkeqarfillu. Tassani qalluineq 2008/2009-mi aallartippat 110-t missaannik sulisoqarnissaq naatsorsuutigineqarpoq. Qeqertarsuatsiaani rubineqarfik. Tassani 40-t missaannik sulisoqarnissaq naatsorsuutigineqarpoq qalluinerlu siusinnerpaamik 2009/2012-imi aallartissangatinneqarluni. Qaqortup Narsallu akornanni eudialyteqarfik. 80-it missaannik sulisoqarnissaq naatsorsuutigineqarpoq. Qalluineq 2010-p missaani aallartissaaq. Sarfartuumi diamanteqarfik. Tamaani sulisut 3-500-t akornanniittut atorfissaqartinneqassapput, misissueqqissaarinerup qanoq ingerlariaqqinnissaa apeqqutaatillugu. Qalluineq ukiut pingasut sisamalluunniit qaangiuppata aallarfissaa. Aatsitassarsiorfinni sulisunit ukiumoortumik akileraarutit 200 millioner koruunit missinganut qaffannissaat ilimagineqarpoq. Taakkununnga ingerlatseqatigiiffinnit iluanaarutinillu akileraarutit aatsitassarsiorfiit sinneqartoorutaannit aalajangerneqartussat ilanngunneqassapput. 
!AG04_2008 05-1. Pinnersaatinik tillinniaq tigusarineqartoq. Nuuk (LP). Angutit inuusuttut pingasut ukiortaami niuertarfimmi Unik-imi pinnersaatinik 155.000 koruuninik missaannik naleqartunik tillinniarsimapput. Ilaat 19inik ukiulik tallimanngormat kingullermi eqqartuussivimmut sassartinneqarpoq, ullunilu 14-ini tigummineqarnissaat aalajangiunneqarluni. Tigummineqarnissani suliassanngorteqqimmagu aalajangiineq Nunatta Eqqartuussivianut suliassanngortinneqarpoq. Angutit pingasut tigusarineqaramik pinnersaatit ilaannik tunisereersimapput. Pinnersaatillu ilaat politiinit nassaarineqarput. Tillinniat allat marluk tigummineqarnissaanni politiit tunngavissaqarsimanngillat. Tillinniarneq suli paasiniaaffigineqarpoq. 
!AG04_2008 14-1. Hans Enoksenimut tapersiut. Allattoq Marius Olsen. Sisimiut. Ulluni makkunani oqallisaavoq namminersornerulluni oqartussani atorfinni arfineq marlunni kalallisut oqaasilinnik atorfinitsitsinissaq. Assigiinngitsunik oqaaseqarfigineqaqattarpoq nipitunerpaallutik akerliusut patsisissanik assigiinngitsunik patsisilersuisut, ammip qalipaataanik immikkortitsineraasut, qallunaaluarneraasut akisunerulissaneraasut allarpassuillu, sooruna kalaallit salliutinneqaleraangata nikassaanersuit pilersartut? Sooruna tusagassiorfiit ajortussarsiornerinnaq pilersaraat. Ataguli tusagassiorfiit misissulaariarsiuk nunatsinni qallunaanik inooqateqarnerput pillugu nutserinermut oqalutseqarnermullu aningaasartuutigisartagaat Katuami 2003 novembarip 4-ni Kalaallit Nunaanni akileraaruseeriaaseq akitsuuseeriaaserlu pillugit nunanut allanut sanilliussilluni nalunariaq pillugu tusarniaanermi apeqqutigineqartut ilaat pillugu akissut ilumoornersoq tassagooq nunatsinni nunanik allamiunik nunaqqateqarnitsinnut atorneqartartut 500 millionit angullugit nutserilluni pappialarsornermut oqaluttaanermullu atorneqartartut? Taakkulu nunatta akilertarai, nunarsuarmi allani sumi taamaattoqarpa? Kalaallimmi pillugit nunatsinni nutserisoqarneq ajorpoq. Sooruna nunarput nikagineqaannartoq nammineersinnaanera? Qivialaariartigit Danmarkip nunasiaatigisimasaasa ilai Norge Islandilu ingerlalluaqisut, suliuna nunasiaateqarumatuut kinngarngi ingerlaniarsarisut? Isumaqarpunga naalakkersuisooqatigiit Siumut Atassullu assut nersortariaqartut suliaq imaannaanngitsoq pissanganartorlu ukiorpassuarni eqqartorneqartoq aallartikkamikku. Nalunngilara eqqarsartoqassasoq qallunaanik asissuinerarlunga, taamak eqqarsarunnaarluta eqqarsarniarta allat sapinngippata sooq uagut sapissaagut. Unalu aasaq maani Sisimiuni 21. juuni 2007 inuiattut ullorsiornitsinni ernuttama 17-nik ukiullip Emilie Olsenip massakkut Amerikami atuartup inuusuttoqamminut, naalakkersuinermik sulialinnut, kalaaleqamminullu oqalugiaataa inuttaa akuersereermat ilannguppara: »Tamassi inuiattut ullorsiornitsinni pilluaritsi. Sooq oqalugiarnerlunga: Inuusuttut sinnerlugit oqalugiarpunga, taamaattumik takisoorsualiornianngilanga, nalunnginnakku inuusuttut oqalugiaatit takisuut malinnaffigissallugit soqutiginartinneq ajoraat. Inuusuttoqatikkali oqariartuuteqarfigerusuppakka. Inuusuttut peqataanerulernerat: Tanngassimaarutigisariaqarparput inuusuttut inuiattut ullorsiornitsinni aaqqissuillattaaqataalersimammata piginaasatik atorluarlugit torrallavillugu takutitsillualaavittarput, assersuutigineqarsinnaapput breakdansertartut nipilersortartugullu. Tamakkuupput soqutigisaqassutsimik takutitsisut. Piorsaaqataaneq: Tamatta oqaaseq nalunngilluinnarparput »tai susassaat«, ilami illoqarfinnguarput ilaatigut susassaaleqiffiulluinnartarami. Isumaqarpunga inuusuttuusugut illoqarfimmi piorsaaqataanermi saqquminiarnerusariaqartugut, taamaaliornikkummi annaasaqassanngilagut aamma nuannernerpaavoq nammineq angusaqaqataalluni. Matoqqanata allatulli inuiaqataavugut sassakaaniarta Kalaallit Nunarput pillugu. Kalaaliussuseq. Kalaaliussuserput tanngassimaarutigisariaqarparput, naammagalugu atortigu. Nunanut allanut naleqqiulluta inuiaat ikittunnguugaluarluta nikanarnerniinngilagut, ataqatigiinnerpummi takornartat alutorisarpaat, siulitta ataqatigiissimanerat ingerlatiinnarsimagatsigu. Qanga kalaallit ataqatigiinneq sakkoralugu ukiorsuaq issikkaluaqisoq anigortuartarsimavaat, aamma nunarsuarmi inuuffigiuminaannerpaagaluartoq. Naalakkersuinermik suliaqartunut: Ilissi naalakkersuinermik suliaqartut: ilinniaqqujuarpatsigut! Neriuppugut ilinniagaqareerutta atorfissaqarumaarluta nunatsinni. Soorlu oqartartusi nunatta siunissarigaatigut. Piumaffigerusunnaqaasi inuusuttut tatigalugit ilinniarnerannik tapersersorluarumaarisi! Inuusuttunut: Ilissi inuusuttuususi nammineq isumarsi atorlugu ilinniagaqaritsi, tamatta maani Kalaallit Nunatsinni atorfissaqarpugut. Atorfiit annerit anguniarsigit kalaallisut oqaasilimmik ittup ningiulluunniit innaa amigaateqartuarmat, angusaqarusunnermut takutitsisuusarmat. Emilie Olsen«. Ilissi Inatsisartunut ilaasortat nunatsinni inatsisiliortut qullerpaat inuusuttunnguup oqariartuutaa nunaminik siuliminik inuiaqatiminillu tulluusimaarutiginninnera imminullu upperinera maluginiarsiuk asuli anneruniunneq amerlaneqqusaanneq minnerunngitsumillu inoqatinik nakkarsaaneq piunnaarlugit. Hans Enoksen suleqataalu suliarsi kalaallinut oqaasiinullu tunngasoq ingerlatiinnarsiuk, aatsaat taama ersaritsigisumik kalaaliussuserput illersorneqalerpoq nuanneq tulluusimaarnarlu. Kalaaliusugummi ilisarnaatitta kinaassutsittalu pingaarnersaraat oqaatsigut immikkuullarissut, kalaaleq nikassarneqanngisaannarli nunamini oqaatsiminik atuisoq. Qallunaat allallu inuiaat paasisariaqarpaat inuluuginninnerunngilluinnarmat, paasisariaqarpaat nunami sumiinnertik soorlu uagut nunani allaniikkaangatta nunap tikisatta oqaasii periaasiilu ataqqisarivut. Sisimiut 14/12-2007. Inussiarnersumik inuulluaqqusillunga. 
!AG04_2008 13-1. Asasara Stephen Heilmann. Allattoq Lars Lennert Sandgreen, pisortaaneq. KNR. Juullikkunni nersornaaserneqarnernut pilluaqqorusuppakkit Kalaallit Nunaata Radio sinnerlugu. Nunatsinni kalaallit radio aqqutigalugu ataatsimut katersuuffeqaqqaalernerata nalaani sulilersimavutit, inuiattullu kinaassuseq katersuuffik, minnerunngitsumik kulturikkut ineriartorneq aqqutigalugu pinngoriartorsimavoq, ullumikkullu toqqammaviullualernikuulluni. Inuiaqatigiimmi KNR-tut ittumik kiffartuussiveqarlutillu qaammarsaaveqartut inuiaqatigiiupput nukittunerusutut isigineqartariaqartut. Tamatuma pingaaruteqassusaa sulileqqaarnerniilli ilisimasimagit nalunanngilaq, ukiummi 40-it kalaallit nunaata ineriartornera annertuumik sunniuteqarfigisimavat radio aqqutigalugu, ullumikkut iluatigeqisatsinnik. Aallakaatitarpassuakkut, nutaarsiassiisarnerpassuakkullu KNR radiukkut kiffartuusseriaaseq qaammarsaariaserlu aallarneeqataaffigisimavat. Ullumikkut Kalaallit Nunaata Radiuani sulisuusugut, qularinngisannillu annerusumik nalaartartorpassuit tamanna tulluusimaarutigeqaarput. Silassorissuuvutit ilisimasaqarluartuullutillu, suleqataasunut iluaqutaasumik. Ilittummi piginnaaneqartut radiukkullu taamak nuannarineqartigisut amerlanngillat qaqutiguuleriartorunarlutillu. Nammineerlunga qanimut radiumi pisortatut pitsaalluinnartumik nalilertarsimasannik suleqatigisimavakkit. Ilaatigut aningaasatigut sipaaleruttornitta nalaani assut iluaqutigisimavatsigit, aaqqiiniutissanimmi nassaarsiullaqqissuugavit annernannginnerpaamik sulisunut tamatsinnullu. Oqartarnerattut assut »konstruktiv«-iuvutit ineriartoqqinnissamummi eqqarsaqatigiittarsimavugut, ullumikkullu taassuma tungaatigut qujaffigerusuppakkit. Pisortatummi sulisutullu naliliisarnitit eqqarsaatigilluagaasarput, nalileeqataasimagaangavillu aalajangersakkat sivisuumik ilaatigut atasinnaasarput. Nuna tamakkerlugu aallakaatitassiorfittut kalaallisut oqaatsitta atorluarneqarnissaat pingaartitarilluinnakkatta ilagaat. Tassunga tunngatillugu illup iluani immikkut toqqarneqarsimavutit siunnersuisartussatut, arlaatigulluunniit sulisut kalaallisut oqaatsit atorneranni nalornisuulaassagaluarpata saaffigineqartussatut. Tassuuna aamma sulisimanerit suleqataasimanerillu qujaffigerusuppara, naatsorsuutigalugulu siunissami suli saaffigisarumaarlutit. Maanna siunissami qujanartumik aallakaatitassiortartussatut immikkut isumaqatigiissusiornerput toqqammavigalugu ingerlaqqittusanngorputit, tamannalu qilanaareqaarput. Naak »ikani iliarsaartussanngoraluarlutit« maannalu tulluareqisannik Nersornaaserneqarlutit, suli piginnaasalissuugavit aallakaatitassiassatit qilanaaraagut tamatta. Naalaartuinnaanngitsut Kalaallit Nunaata Radiuani aamma pisariaqarteqaatsigit. Nuliat Regine immikkut aamma qujaffigerusuppara. KNR-imi sulisuuneq nalunngilarput  qanoq imminut piumaffiginninneq annertusinnaatigisoq, aamma ilaqutariinnerup tungaatigut, Stephen pilluarit! Siunissami nuliallu ajunnginnerpaamik kissaappassi. 
!AG04_2008 22-7. Uuliasiornermik pinnguaammi ajugaasut. Nuuk (NSQ). Sap. akunnerani kingullermi Oilsim Greenlandimi ajugaasut Katuami ilasseqatigiinnermi nersorniarneqarput. INUTEKip aaqqissugaanik ilinniarnertuunngorniarfinni atuartut ulluni 8.-9. januar nuna tamakkerlugu unammititsinermi »Oilsim Greenland 2008«-imi internetikkut unammipput. Holdit tamarmik immikkut qarasaasiakkut uuliaqarneranik misissuisartuusaartussaapput, ilaatigut uuliap unerarfiinik qillerinikkut misissueqqissaarisussaallultik, nunap sananeqaataanik misissuisussaallutik misissueqqissaarinermilu akuersissutinik qinnuteqartussaallutik. INUTEK aningaasaliisartut aqqutigalugu aningaasanik pissarsisimavoq taamalu ajugaasut nunat tamalaat akornanni Oilsim tunngavigalugu ajugaaniutivinnermut Londonimi 25.-27. januar ingerlanneqartussamut peqataasinnaassallutik. Tamatumani inuusuttut allat ilaatigut Norgemeersut, Venezuelameersut, Skotlandimeersut, Danmarkimeersut USAameersullu unammineqassapput. 
!AG04_2008 12-1. Nipilersortartunik nalliuttorsiutiginninnissamut aallartisarneq. Februaarip aallaqqaataani KNR Music Awards ukiut tulleriit marluk ingerlanneranni aappassaa ingerlanneqassaaq. Allattoq: Alice Sørensen Nutserisoq: Gâbánguaq Johansen. Nuuk. Ukiut tulleriit marluk ingerlaneranni aappassaa KNR Music Awardsimi februaarip aallaqqaataani Nuummi illorsuarmit timersortarfimmit toqqaannartumik radiukkut tv-iikkullu aallakaatinneqartumi tusarnaartartut nipilersortartunut nersornaasiuttagaannnik KNR agguaassissaaq. »Ukioq manna saqqummersitamut« nersornaammut taarsiullugu KNRimit Nersornaat KNR-imi diskotekip appisimaarneqartunut allattorsimaffiutaani nalunaarsukkat aallaavigalugit toqqarneqartumut tunniunneqartussaq tunniunneqassaaq. Nersornaatinut allanut sisamanut tusarnaartartut taaseqataasinnaapput taasinerillu kisiisa aallaavigalugit nersornaasiisoqassaaq, nipilersukkanut aaqqissuisoq Kurt Egede oqarpoq. Taasineq ippassaq ataasinngornermi aallartittoq sap. akunnerini tulliuttuni marlunni oqarasuaatikkut KNR-illu nittartagaatigut ingerlanneqassaaq. Siorna nersornaatinik agguaassinermit sinneqartoorutit nipilersortartunut nutaanut aningaasaateqarfimmut nakkartinneqarnissaat pilersaarutaasimavoq. Siorna nersornaatinik agguaassineq Zikazakkut Katuami tusarnaartitsinerat nalerorlugu pivoq. Zikaza Nuummi illorsuarmi timersortarfimmi nersornaatinik agguaassinitsinni aamma toqqaannartumik tusarnaartitsivoq, taamaattumik unnummi pineqartumi tassani ataatsikkut tusarnaartitsisoqarlunilu nersornaatinik agguaassisoqarnissaa arlalissuarnit paatsoorneqarsimagunarpoq, tamatumalu kinguneranik nersornaatinik agguaassinitsinnut inunnik takkuttoqarpaallaanngilaq Kurt Egede oqaluttuarpoq nangillunilu: Taamaattumik sinneqartoorutinik pissarsissutaanngilaq. Ukioq manna sinneqartoorutit aningaasaateqarfinnut tunniunneqarsinnaaqqullugit amerlanernik tusarnaariartoqarnissaa soorunami neriuutigaarput. Kattuffik akuliukkusunngitsoq. KNR-imi nipilersukkanut aaqqissuisoqarfik nersornaatinut sisamanut piukkussanik nammmineerluni toqqartuisimavoq. Nipilersortartut kattuffiat Inuit Nunaani Nipilersortartut Kattuffiat aperisimagaluarparput piukkussanik toqqartueqataasinnaanersoq, taakkuli ataatsimeereerlutik akuliukkumanatik aalajangersimapput, Kurt Egede, unnuk taanna arnamik kinaanera oqaatigerusunngisaminik aqutsisooqateqartussaq, oqarpoq. Tupaallannartuliaassaaq, oqarsinnaavungali arnaasoq ilisimaarineqarluartoq aamma aqutsisooqataanissaa pillugu ukiarmili isumaqatigiissusiorfigereersimagipput. Nersornaatinik agguaassineq innuttaasut nalliuttorsiualaarnerissammassuk ukioq manna kingumut Nuummi illorsuarmi timersortarfissuarmi ingerlanniarlugu aalajangerpugut, tassani inunnit alutorsaatigineqarniassammat. Unnummi tassani aliikkusersuisuussaaq Rassi Thygesen, Kaalisaatut aamma ilisimaneqartoq, nipilersortartullu aliikkusersuisussat tassaassallutik Liima Inui, Varna aamma Joorsi, Disco Bay Blues, Don Maliko aamma Mikael Rosing Featimeersoq. Toqqaannartumik aallakaatitsisoqareerpat Disko Bay Blues 2 x 45 minutsini tusarnaartitsissapput. Julie aamma Varna immikkoortuni marlunni. Ukioq manna Nuannarineqarluartumut nersornaammut piukkunneqartut tassaapput Julie Berthelsen, Liima Inui aamma TuuMotz. Ukioq manna Nuannarineqarlualersumut nutaamut nersornaammut piukkunneqartut tassaapput: Varna, Sonnet aamma Don Maliko. Ukioq manna Tusarnaartitsilluarnerpaamut nersornaammut unammisut tassaapput Varna, Julie aamma Naneruaq, Ataqqinaammik nersornaammut unammisut tassaallutik Sume, Leif Immanuelsen aamma Eigil Petersen. Ajugaasut qiperukkamik kusanartumik Miki Jacobsenimit suliarineqarsimasumik aningaasanillu 5.000 koruuninik tunissuteqarfigineqassapput. 
!Sermitsiaq02_2008 17-1. Kalaalinngorsaaneq uumissuisumik oqallinneq. Oqallinneq allamut sangusoorpoq, Qasigiannguit borgmesteriat Jess Svane (Siumut) oqarpoq. All.: Irene Jeppson Nutserisoq: Nuka Jørgensen. Kalaalinngorsaanermik oqallinneq kingulleq nuanninngitsorujussuuvoq, Qasigiannguit borgmesteriat Jess Svane oqarpoq. Oqallinneq akaarinninngilaq piumasaarsiornerullunilu, taanna oqarpoq. Jess Svane isumaqarpoq oqallinneq allamut sangusoorsimasoq. Amerlaqisut oqallinneq paatsoorsimavaat. Maanna oqartoqarpoq kalaallit piumasarigaat qallunaat angerlassasut. Taamaattoqanngilarli. Maanna oqallinneq uumissuisumik ingerlanneqarpoq innuttaasullu akornanni avissaartuutsitseqataalluni. Eqqarsaat ajorsimanngikkaluarpoq. Kalaalinngorsaanissaq pisariaqarpoq. Nunami maani ataasiinnarmik oqaasilippassuaqarpoq Namminersornerullutik Oqartussani isummaminnik saqqummiussiuminaatsitsisunik. Amerlaqisut pakatsillutik angerlartarput nalunaarutiginiakkatik paasineqanngikkaangata. Nuummi inuppassuaqarpoq kalaalinngorsaanermut akerliusunik, kisiannili Qasigiannguaniit Nuummut ungaseqaaq. Kalaalinngorsaanissaq pisariaqarpoq, borgmesteri isumaqarpoq. Inuppassuit Kalaallit Nunaannik ilisimanninngitsut oqallinneq paatsoorluinnarsinnaavaat avataanit tusarnaarutikkut, taamaattumik pisariaqarpoq nuna pillugu paasisitsiniaanissaq aammalu ataasiinnarmik oqaasilinnik kalaalerpassuaqarneranik paasisitsiniaasoqarnissaa. Ukiuni 100-ni inooqatigiippugut. Qallunaat ukiuni untritilinni inooqatigisimavagut. Ilaqutaraavut ungagalugillu. Uanga nammineq affarmik qallunaanik qatannguteqarpunga. Qallunaanillu ikinnguteqarlunga. Kommunaldirektøria qallunaajuvoq tamannalu ajornartorsiutiginngisaannarsimavarput. Maannali oqallinnikkut innuttaasut akornanni avissaartuutsitsiniartoqarpoq. Kalaalerpassuaqarpoq qallunaatut oqalussinnaanngitsunik, qallunaarpassuaqarlunilu kalaallisut oqalussinnaanngitsunik. Taamatut ajortigisumik oqallinnata pissutsit ilorraap tungaanut sangutinniartariaqarpavut. Oqaatsit ilinniarnissaannut periarfissanik pitsaanerusunik pilersitsissaagut, sapinngisamik amerlanerpaat malinnaasinnaaqqullugit. Naalagaaffeqatigiinnerup iluani piumasarineqarpoq inuit avataaneersut qallunaatut oqalussasut inuiaqatigiinnut qalluanaanut akulerukkusukkunik. Uagut taamatut piumasaqaannaratta nipiliortoqalerpoq. Sooq kalaalinngorsaaneq ajunngitsutut isiginianngilarput taamatut isorinninniaannarata, Jess Svane oqarpoq. 
!Sermitsiaq02_2008 07-1. 
Peerniarli!. 
All. Irene Jeppson Nutserisoq. M. Berthelsen. 
Taamatut ileqqulersorneq akuerisinnaanngilarput, Jens B. Frederiksen Demokratineersoq oqarpoq. Paasissutissat Sermitsiap saqqummiussai ilumoortuusimappata angut taanna erngiinnaartumik politikimiit soraarsinneqartariaqarpoq. Aamma angut taanna pinngitsuutitaassagaluarpalluunniit, Jens B. Frederiksen oqarpoq. Angutip politikikkut nuimasup atoqatigiinnikkut peqqarniitsuliorsimasutut politiinut nalunaarutigineqarsimanera akuersaarsinnaanngilluinnarpaa. Politikikkut nuimasup atoqatigiinnikkut kusanaatsuliorsimasutut politiinut nalunaarutigineqarsimanera toqqissisimananngilluinnarpoq. Inatsisartut naalakkersuisullu paasisariaqarpaat kina politiinut nalunaarutigineqarsimanersoq qangalu taamaaliortoqarsimanersoq. Politikerit taamatut pissusilersortarnissaat akuersaarsinnaanngilluinnarparput. Paasissutissat ilumoortuusimappata pineqartoq suliaminiit piaarnerpaamik qimaguteqqullugu qinnuigisariaqarparput, Jens B. Frederiksen oqarpoq. 
Peertariaqarpoq. 
Finn Karlsenip Atassummeersup politikikkut nuimasup atoqatigiinnerup tungaatigut kanngunartuliorsimasutut nalunaarutigineqarsimanera akuersaarsinnaanngilluinnarpaa. Tamanna ilumoorsimappat inuk taanna tunuartariaqarpoq. Inatsisinik unioqqutitsisimasumik ilaqarsinnaanngilagut. Atassummiuusimagaluarpalluunniit, Finn Karlsen oqarpoq. Kattusseqatigiinneersoq Anthon Frederiksen ukiuni 27-ni politiiusimasoq aamma oqarpoq: Inatsisit malinneqartussaapput. Politikeriugaluaraanniluunniit. Pisimasoq tusagaqarfiginikuunngilluinnarakku oqaaseqarfigiuminaatsippara. Inunnilli inatsisinik unioqqutitsisimasunik ilaqarsinnaanngilagut, politikeriunngikkaluarpataluunniit, Anthon Frederiksen oqarpoq. 
Mianersorpoq. 
Kuupik Kleist Inuit Ataqatigiinneersoq inunnik eqqartuussereernissaminut mianersorpoq. Ilumoortuusimappat eqqartuussisoqartariaqarpoq, qanorlu pisoqarnissaa eqqartuussiviup aalajangissavaa. Suliassat taamaattut inunnut pineqartunut kinguneqarujussuarsinnaasarmata suliassat taamaattut mianersuulluinnartariaqarput, Kuupik Kleist oqarpoq. Naalakkersuisut siulittaasuat Hans Enoksen ajoraluartumik oqaaseqartissinnaasimanngilarput. 
!Sermitsiaq02_2008 06-1. 
Politiker nuimasoq kinguaassiuutinut suliassami. 
Politiker nuimasoq pisortarlu kinguaassiuutitigut kanngunarsaasutut politiinut nalunaarutigineqarput. 
All.: Irene Jepson Nutserisoq: Nuka Jørgensen. 
Arnap Inatsisartut Allattoqarfianni atorfillip inuit marluk kinguaassiuutitigut kanngunarsaasutut unnerluutigai. Angutip nalunaarutigineqartup aappaa politikeriuvoq nuimasoq, aappaalu suliffeqarfimmi anginerusumi pisortaalluni. 
Naapertuilluanngitsumik iliornerit pisimapput 2007-imi upernaakkut politikerip nuimasup angerlarsimaffiani, sulianut tunngasunik ataatsimiinnermi. Paasisaqarfiit arlallit naapertorlugit arnaq, Inatsisartut Allattoqarfianni atorfilik, qinnuigineqarsimavoq politikerip nuimasup angerlarsimaffianukaqqullugu, inuit allat peqatigalugit ataatsimiinnissanik aaqqissuussisoqassammat. Unnuup ingerlanerani arnaq perusuersartarfiliarpoq, politikerillu nuimasup malillugu kinguaassiuutitigut kanngunarsarsimavaa. Kingorna pulaartup allap arnaq aamma kanngunarsarsimavaa. 
Arnaq tupattorujussuuvoq aallaqqaammullu kanngunartuliornerit nalunaarutiginissaa nangaaffigisimallugu. Piffissami sivisuumi isumalioreerluni aalajangerpoq angutit taakkua marluk nalunaarutiginiarlugit. Arnap naapertuilluanngiliorfigineqarnini imatut attortiffigisimatigaa arlaleriarluni Rigshospitalip pinngitsaalineqartunut Centeriani katsorsartinneqartariaqarluni. Paasisaqarfiit arlallit naapertorlugit arnap naapertuilluanngitsuliornerit Nuummi Politiinut nalunaarutigai, politiilli paasiniaaneq unitsissimavaat isumaqaramik pisimasoq suliassartaqanngitsoq. Paasisaqarfiilli tutsuiginartut naapertorlugit politiit aalajangernerat arnap naammagisimanngilaa taamaattumillu Naalagaaffiup Eqqartuussissuserisuanut maalaaruteqarsimalluni. Politimesterip tullia Morten Nielsen Sermitsiap oqaaseqartinniarsimagaluarpaa. Paasisaqarfiit tutsuviginartut malillugit suliassaq unitsissimavarsi isumaqarassi suliassaq kinguneqarnavianngitsoq. Tamanna eqqorpa? Oqaaseqarumanngilanga. Qaqugukkut suliassallu suut politiit Naalagaaffiup Eqqartuussissuserisuanut tunniuttarpaat? Suliassap Naalagaaffiup Eqqartuussissuserisuanut maanngaanniit ingerlateqqinneqarneranut tunngavissarpassuusinnaapput. Taamaasiortarpugut pineqaatissiinerit allanngortinneqarnerini tamani, innuttaasutut pisinnaatitaaffinnik arsaarinninnerni kiisalu suliassani pinerluuteqarsimanermi taarsiivigineqaqqusinermi aammalu aalajangiinitsinnik maalaaruteqarnerni, Morten Nielsen oqarpoq. 
irene@sermitsiaq.gl. 
!Sermitsiaq 02_2008 36-1. Kalaallinngorsaaneq, imaluunniit?. All. Finn Heilmann, Nuuk. Arabiamiut Tveqarfiat Al Jazeera, oqariartuuteqarpoq ilisarnaatigisaminik ima imalimmik: Ataasivimmik isumaqarputit  allamillu (One Opinion And Another). Taanna naalakkersuisut siulittaasuata, aamma partimut Siumumut siulittaasuusup sammiviginiaraluagaanut tulluarsorinarpoq. Unali aallaqqaataaniit erseqqissumik oqaatigineqarli: Tamatumani partip Siumup politikia uparuartorniarneqassanngilaq. Tamanna partit illua-tungiliuttut soorunami atorluarniarsarigaluarpaat, aamma taakkunannga paasinarsinnaasumik, kisianni isumaqartitsiniassalluni partii Siumut tamanut inissaqartitsinngitsoq, taanna peqquserluinnarnerunani eqqortuunngilaq. Partip siulittaasuata saqqummertarnermigut aarlerinaatigisaa, tassalu kalaalinngorsaanerarluni, ima malitseqaannarpoq inuiaqatigiinni aaqqissuussaanitsinni innuttaaqatigiit ilaannik taamannanik mattussiinnalermat, una tunngavilersuutigiinnarlugu Namminersornerullutik Oqartussani naalakkersuisoqarfinni atorfilittatut pisortanik atorfinitsitsinissamut atatillugu soraarsitsisoqarnavianngitsoq. Ila ukorsii, ajornartorsiut suunngikkaluassusia, tassalu naalakkersuisoqarfinni atorfilittatut pisortanik kalaallisut oqalussinnaasunik atorfinitsisoqarniarnera. Tamannami nutaarsiassartaqanngilaq taaguutitaassaat eqqaassanngikkaanni. Qinnuteqartummi arlariippata, aappaalu kalaallisut oqalussinnaasoq, aappaa pisinnaanani, kisiannili tamarmik piginnaasamikkut naligiissinneqarpata, taavami taannaassajunnarsivoq kalaallisut pisinnaasoq atorfinitsinneqartussaq?!. Tamatta inissaqarpugut. Oqaaseq kalaalinngorsaaneq oqaaseruna naapertuutinngivissoq, ilami kalaalinngorsaaneq taaneqaannartorlu kalaaleq kinaluunniit oqaatsini atugaralugit tulluusimaarutilik nikussaassaaq, pingaartumik qanoq pineqarsimanini eqqaallaatigalugu nunasiaataaffiusimagami, nunasiaataajunnaarfiulerami, danskit allaffissuarmiimmata, tikisitat ilaalu ilanngullugit eqqaallaatigalugit. Qanormi paarlattuanik oqarutta? Danmarkimi danskinngorsaaneq? Taava immaqa paasineqassagaluarpoq Danmarkimi taamaaliortoqanngimmat, uku qajaqatiginngikkaanni Dansk Folkeparteermiut anersaapiloqataallu allanertanik asissuisut. Naagga, Danmarkimi allaat noqqaasoqarpoq allanertanik ilinniagartuut sulisussarsiariumallugit, ilami, allaat assersuutigiinnarlugu Indiamukartalerput danskisut pikkorissartikkiartorlugit nakorsatut Danmarkimut suliartortinnagit. Tamannalu qanoq isumaqarpa? Imaappoq, ilinniagaqartunik Danmarkimi amigaateqartoqarpoq, taamaattumillu uagut uunga ajuusaarnaqisumik inisseriaannaassalluta ilinniagartuunik sulisussarsisinnaassanata taakku pisariaqartinneranni. Ilinniagaqartunik Nunatsinnut aggersaasinnaajunnaassasugut ukuninnga nunaqqatitsinnik ukiuni taamaannani Danmarkimi nunaluunniit allani ilinniagaqarsimasunik. Unami eqqaamaniagassaq tassaavoq matumani pineqartut tassaaginnaanngimmata pisortat allaffissuini imaluunniit ingerlatseqatigiiffinni pisortat pigisaanni sulisut. Tamatumanimi partip siulittaasuata oqariartuutaa ima kusanaatsigaaq suliaqarfinnut allanut aamma sunniuteqalereerluni naapertuutinngitsumik. Tassaniipporli oqimaaqatigiissitsisariaqarnerput. Oqimaaqatigiissillugu, illua-tungaani isumannaassallugu kalaallit meeqqat inuusuttullu atuartinneq qarlutillu ilinniagaqarnissaat, taamaasillutillu tikisitat atorfiinik tigusisinnaalernissaat, illuatungaanillu tamat inuiaqatigiinni uatsinni inissaqartinneqarsinnaanissaat, ima pinnata immikkoortitsilereerluta Nunatsinni kalaallisut oqaatsitsinnik piginnaasaqarluartut (taakkulumi aamma ikeqalutik) kisiisa pisinnarlugit allat kalaallisut oqaatsitsinnik annerusumik pisinnaasaqanngitsut sussakkeerlugit. Imaluunniit oqaatigilluaannarlugu: Ilavut annaarataannaavavut. Tamakkumi pinianngikkutsigik, taava Steffen Brandtitulli nipilersoqatigiinnit TV 2-meersumit Danmarks Radiop Juullimut Inuulluaqqusinerani oqaatigisaatut piinnarta: Soormi ikinngutigiiginnarutta?!. Socialisme. »Sanngiinnerpaartatik qanoq pisarnerlugit inuiaqatigiit taakku ilisarnaatigaat.« (Vagn Greve). Issuaaneq taanna pissarsiaraara inoqatinnit ataqqilluinnakkannik. Issuagarlu taanna sulisartut kattuffianni amigaateqarani imaannaasimanngikkaluamut assut eqqarsariaallatsitsivoq. Nunatsinnimi tusagassiorfiit SIK saaffigigajuttarpaat inuiaqatigiinni sanngiitsortavut qanoq pisarnerivut pillugu, qanoq pisarnerivut suliamik ilinniagaqarsimanngitsut. Kisianni erseqqissaatigilara una: SIK-p tamanna sianigisaqarfiginngilaa! SIK ilaasortaqanngilaq suliffeqanngitsunik! Taakkuninnga suliffeqaratik, inissiassaqaratik, aappaqaratik, innarluuteqarlutik, toqqutissaminnik nappaateqartunik siunissaqaratik, taakkuusunik illersorneqanngitsunik. Partiimi socialistiskimik tunngaveqartumik ilaasortaasutut kiinaallertarpunga inuiaqatigiinni sanngiinnerpaartatsinnik akisussaassuseqarneq ajoratta. Isumaqaannartaratta imerniartarfiuteqarutta iluanaaruteqarfissatsinnik, taakku orniguttartut sussakkiiginnarsinnaallugit. Inoqativut nikagalugit pisinnaanerarluta. Kisianni, inuiaqatigiinni tamat tamaasa inissaqartikkumagutsigik qamannga uummammit pisumik isaassisinnaasariaqarpugut, taama pineqarumalluta killissarput tikikkutsigu ikiortariaqarnermik. Kalaaleq kalaalinngorsarneqarsinnaanngilaq. Ilami taanna taamaareerpoq!. 
!Sermitsiaq02_2008 24-1. Ilinniarnini ilaquttanilu salliutinniarpai. Ellen Christoffersen politikimiit tunuarpoq, immaqa ukiut tallimat qaangiuppata uteqqissinnaajumaarluni. All. Noah Mølgaard Nutserisoq. M. Berthelsen. Atassummi taaguunneqarnerpaasartoq Ellen Christoffersen politikimiit tunuarallarluni piffissani ilinniaqqinnerminut ilaquttaminullu atorniarallarpaa. Immaqali politik qimavissunngilaa. Ellen inuusuttuugallarami ittoortuullunilu tunuarsimaartuusimagaluartoq Atassut tunulequtaralugu siullermik 1997-imi Nuummi kommunalbestyrelsimut isersinnarluni 1998-imi Folketingimut 2002-milu Inatsisartunut isernermi kingorna ukiuni 11-ni politikikkut ulapittuarsimavoq. Massakkulli eqqarsarluareersimalluni politik qimakkallarpaa Kalaallit Nunaanni Takornariaqarnermi Inuussutissarsiornermilu Siunnersuisoqatigiinni tusagassiisarnermik ataqatigiissaarisutut atorfik 2004-mili tigusimasani 100%-imik aallukkumallugu. 2001-imi folketingimut qinigaaqqikkamali ilinniaqqikkusulernikuuvunga, Ellen Christoffersen hk-mi ilinniarsimasuusoq Sermitsiamut oqarpoq. Nette aallaavigalugu paasissutissiisarnerup tungaatigut ilinniagaqarnissamut periarfissanik misissuilernikuuvunga. Tamakku tungaasigut ilinniagaqarnissaq pissanganartutut isigigakku, tamakkulu tungaasigut ilinniarnissamut periarfissat ukiuni makkunani ammaraluttuinnarmata, suliffeqarfiillu attaveqatigiinnermut tunngasunik ilinniagaqarsimasunik atorfissaqartitsigaluttuinnarmata, Ellen Christoffersen oqarpoq. Angajoqqaajuneq politikilu. Ellen Christoffersen 1972-mi Ikarasammi Uummannap pigisaani inunngorsimasoq Aasianni GU atuarsimavoq politikimillu soqutigisaqalersimalluni. Oqartariaqarpunga GU-mi atualerama politikimut tunngasunik ilisimasaqarpiarsimanngitsunga, inuiaqatigiinnulli tunngasut soqutigilluinnarlugit. 19-inik ukioqarlunga anaananngoqqaarama aatsaat politik soqutiginerulerpara, Ellen Christoffersen oqaluttuarpoq. Angajoqqaajulluni akisussaaffik allanut tunniutiinnarneqarsinnaanngimmat inuiaqatigiinnut tunngasut assigiinngitsut eqqumaffiginerulerpakka. Akisussaaffimmullu tunngasut eqqartortillugit namminiilernissamik namminiilivinnissamillu oqallinnerit, akisussaaffimmik tigusinissamut avaqqunneqarsinnaanngillat. Nammineernerulernerup namminiilivinnerullu kingunerisaannik inuttut ataasiakkaatut akisussaaffimmik tigusinissarput eqqarsaatinniittuartuuvoq, Ellen Christoffersen oqarpoq. Ilinniartitsisut tupigusupput. Oqallorilluni oqaluppoq nalunarani soqutigilluinnakkani pineqartillugit sumorsuaq oqaloqataasinnaasoq. Ellen Christoffersenip angajoqqaani 14-inik ukioqarluni nunatsinnut uternissaasa tungaanut Danmarkimi najugaqaqatigisimavai. Meeqqallu atuarfianni ilinniartitsisorisimasaasa allallu meeraqatigisimasaasa inuusuttooqqatigisimasaasalu ittoortuusutut tunuarsimaartuusutullu eqqaamassagunarpaat. Folketingimut isernerma kingorna Danmarkimi atuarfiginikuusannut oqalugiariartoqquneqarnikuuvunga. Ilinniartitsisorinikuusamalu oqaluttuuppaannga Folketingimut isersimasinnaanersunga upperiuminaatsissimallugu. Ittuutuujunera eqqaamasinnaagamikku politikikkut oqalliseqataasinnaanera takorlooruminaatsissimagamikku, Ellen Christoffersen oqaluttuarpoq. Ilinniartitsisut tupigusupput. Oqallorilluni oqaluppoq nalunarani soqutigilluinnakkani pineqartillugit sumorsuaq oqaloqataasinnaasoq. Uangalu siunnersuummut akuerseqataasinnaannngitsutut misigisimagama Atassutip siulittaasorinikuusaa Lars Chemnitz isumasiorpara. Siunnersorpaanga: Imminut kanngusuutigisaanngikkuit, nammineq isummat malissavat. Tamannalu peqqissimissutiginngisaannarpara, Ellen Christoffersen oqarpoq. Politikimiit tunuarumalluni ukiunilu tulliuttuni qinigassanngoteqqissanngikkallarluni aalajangernera partiata Atassutip ajuusaarutigaa. Imaassinnaavoq ukiut tallimat ukiulluunniit qulit qaangiuppata qinigassanngorteqqikkusulersinnaasunga. Massakkulli ilinniaqqinnissara ilaquttamalu aallunnissaat pingaarnerutikkallarpakka. Partimit Atassummiit aninngilanga. Demokratiskiusumik pisinnaatitaaffiga atorlugu ilaanni isummannik saqqummiussisarumaarpunga, immaqa inunnut pisunut attuumassuteqartunut allagaqarlunga oqaloqateqarlungaluunniit, Ellen Christoffersen 35-nik ukioqartoq oqarpoq. Ernera angajulleq 16-inik ukioqarpoq aammalu sisamanik ukiulimmik erneqarlunilu arfineq pingasunik qaammatilimmik paneqarpoq. noah@sermitsiaq.gl. 
!Sermitsiaq02_2008 21-1. GBU-p Knud Nygaard eqqaaniarpaa. All.: Lars Lundblad, Kalaallit Nunaanni Arsaattartut Kattuffianni siulittaasoq. Aliasoqaluta Knud Nygaardip toquneranik nalunaarut tusarparput. Kalaallit Nunaanni Arsaattartut Kattuffiata ukiut ingerlaneranni sorpassuartigut misigisarsimavaa Kalaallit Nunaanni arsaannermik timersornermillu Knud Nygaardip soqutiginninnerujussua tapersersuisarneralu. Kalaallit Nunaanni Carlsbergimi (Coca-Cola) pisortatut Knud piareersimasarsimavoq suliniutit attuumassuteqartut tapersersussallugit, kinguneqartussamik »oqaatsit iliuuseqarninngortittarpai«, tamatigullu Kalaallit Nunaanni pissutsit immikkut ittut ataqqillugit paasilluarlugillu. Nunatsinni arsaattartut Knud ilaatigut makkuninnga qutsatissaqarfigaat: KNR-imut aningaasatigut tapiissuteqarnikkut Nunatta Tviani nunani tamalaani arsaannerit pissanganartut »annertuullu« amerlasuut takuneqarsinnaasarsimapput. 2003-mi Knud aalajangiisuusumik peqataasimavoq GBU-p Coca-Cola Grønland suleqatigilermagu, tamannalu GBU-p suliniuterpassuinut aningaasatigut pitsaasumik tunngaviusimavoq. Kingullertut minnerunngitsumilli eqqarsaatigaarput GBU-Coca-Cola Fodboldskole, siullermik 2005-imi ingerlanneqartoq kingornalu ineriartorluarsimasoq iluatsilluartumik. Tamatumunnga atatillugu taasariaqarpoq Knudip isugisimammagu aningaasanik tapiissutissatut isumaqatigiissutigineqartut saniatigut immikkut aningaasatigut tapiissuteqartoqarnera, taamaasilluni arsaannermik ilinniarfimmik suliniut aallartilluaqqullugu. Ajoraluartumik Knud erloqinartumik napparpoq, tamatumalu kingunerisaanik soraarninngortutut inuunissaq neriuutigisamisut pilersaarutigisimasamisullu atorsinnaasimanagu. Eqqarsaativut ilaqutaaniipput maqaasissaqimmassuk. Neriuppugut piffissami matumani erloqinartumi Knudimik pitsaasumik eqqaamasarpassuit tuppallersaataassasut. Knud Nygaardip eqqaaneqarnera ataqqinartuuli. 
!Sermitsiaq02_2008 13-2. 
Pisortanngortussat MBA-mik ilinniartut. 
All. Erik Holmsgaard Nutserisoq. M. Berthelsen. 
Kalaallit pisortassatut piukkunnaatillit qulit februaarip naanerani tuluit pigisaanni Henley Management Collegemi MBA-mik ilinniarlutik aallartissapput. Kalaallit pisortat ilinniaqatigiissussat aappassaat Henleysimi MBA-mik ilinniarlutik aallartittussanngorput, ilinniaqatigiittussanilli pissarsiniarneq ajornakusoorsimavoq, Henley Management Collegemi direkrøri Leif Bergman taama ilisimatitsivoq. – Kalaallit Nunaanni tusagassiuutitigut atuarneqarsinnaasutut kalaallit qaffasissumik ilinniagaqartarnissaat sukataarunneqarpoq, tassanilu Henleysip pisortassanik nunani tamaneersunik ilinniartitsisarnera soqutigineqalersimavoq, Leif Bergman oqarpoq. Kalaallit pisortassatut ilinnialersussat qulit ilinniarnissartik aallarnerlugu februaarip naanerani Tuluit Nunaanni Henleyiliaqatigiissapput. Tassani »pisortatut eqqarsarneq« sammineqassaaq, ilinniarnertilli Kalaallit Nunaanniiginnarlutik ingerlatissavaat. Ukiumut ataasiaannarlutik ilinniarfimmukartarlutik ilinniagassat sinneri allat tamaasa angerlarsimaffimminniiginnarlutik mailikkut internetikkullu ingerlattassavaat Henleyimi professorinit tikeraarfigineqartaannarlutik. Leif Bergmanip tuluit professorit Kalaallit Nunaannut tikeraarniutiinnaavittarnerarpai. Ilinniartitsisut pikkorissorsuit silarsuarmut angalasarnermik sungiussilluarsimasuugaluarlutik Kalaallit Nunaat suli alutornarluinnartutut isigigamikku. Ilinnialersussat namminersortut pisortallu suliffiutaanneersuullutillu namminersornerullutik oqartussaneersuupput. Namminersornerullutilli oqartussat suliffeqarfiutaasa angineri ilaasa Henley massakkut nakerinngikkallarpaat. Kalaallit MBA-mi ilinniartut siulliit januar 2006-imi aallartipput, soqutiginnilluartullu 14-it taakkua ilinniarnertik pilersaarutit malillugit ukiup matuma ingerlanerani naammassissavaat. Ilinniarneq ingerlalluarsimavoq; ilinniagaqartullu amerlanersaat ilinniarnermik ingerlanerani atorfimminni qaffatsinneqarsimapput. 
erik@sermitsiaq.gl. 
!Sermitsiaq02_2008 11-1. 
Niviarsiaraq ataatsimik ukiulik paarineqartilluni toqusoq. 
Suliassaq politiit toqutsinertut paasiniarpaat arnarsiaalu tigummigallagassanngortissimallugu. 
All.: Dorthe Heilmann Nutserisoq: Nuka Jørgensen. 
Niviarsiaraq ataatsimik ukiulik januarip 3-anni Nuummi toquvoq ilaqutariinni paarineqartilluni. Politeeqarfiup pisortaata Bent Heiselbergip Sermitsiamut uppernarsarpaa suliassaq toqutsinertut paasiniarneqartoq. Arnaq pingasunngormat ualikkut kredsretimi inatsisit tunngaviusut malillugit matoqqasumik killisiorneqarpoq, maannalu sapaatip akunnerini sisamani tigummigallagassanngortinneqarluni. Paasiniaaneq pissutigalugu annertunerusumik oqaaseqarsinnaanngilanga, Bent Heiselberg oqarpoq, oqaatigisinnaavaali tigummigallagassanngortinneqartoq arnaasoq. Nuummi angajoqqaarsiat peqatigiiffianni siulittaasoq Ellen Sofie Chemnitz pisimasumit attortissimasorujussuuvoq, tusagassiorfinnullu nalunaarummini allalluni Nuummi angajoqqaarsiat peqatigiiffiata meeqqanik inuusuttunillu inissinneqarsimasunik paarsinerlunneq akuerisinnaanngilluinnaraa, aammalu meeqqanik inuusuttunillu tamanik paarsinerlunneq. Ukiuni pingasuni Nuummi angajoqqaarsiat peqatigiiffiata ilungersorluni paasitinniarsimavaa qanoq pingaaruteqartigisoq meeqqanik inuusuttunillu inissinneqarsimasunik paarsinermik pikkorissartitsisarnissaq, ataavartumik angerlarsimaffinnut pulaartarnissaq, najoqqutassiuisarnissaq, aap inatsimmi piumasaqaatit malinneqarnissaat. Maanna nunami politikerinut paasitinniaqqittariaqarparput uagutsinnut angajoqqaarsianut pitsanngorsaasoqassasoq, taamaasilluni meeqqat inuusuttullu inissinneqarsimasut isumaginissaannut pitsaanerusumik piareersimalersilluta. Inissiinernilu ataasiakkaani nalilerneqartassasoq ilaqutariit angajoqqaarsiat ataasiakkaat meeqqat qanoq amerlatigisut akisussaaffigisinnaaneraat, Nuummi angajoqqaarsiat peqatigiiffiat tusagassiorfinnut nalunaarummini allappoq. Ilaqutariit angajoqqaarsiat peqatigiiffiata kommune ataatsimeeqatiserisimavaa, naatsorsuutigalugu pisimasup oqaluuserineqarnissaa. 
Isumaginninnermut ataatsimiititaliap angajoqqaarsiat akuerisarpai. 
Nuup Kommuniani isumaginninnermut pisortaq Vibeke Møller Jensen oqaluttuarpoq isumaginninnermut ataatsimiititaliap ilaqutariit angajoqqaarsiat akuersissutigisarai. Ilaqutariinnik angajoqqaarsianik amigaateqaraangatta aviisitigut angajoqqaarsiassarsiorluta annonciliisarpugut. Inuit kommunimi Ilaqutariinnut Angajoqqaarsianut Immikkoortoqarfimmut qinnuteqartarput, taassumalu qinnuteqartut pulaartarpai. Tassani ilaqutariit oqaloqatigineqartarput imigassamik imaluunniit ikiaroornartumik atornerluisoqarnersoq, meeqqat qanoq igineraat il.il. Ilaqutariinnut Angajoqqaarsianut Immikkoortoqarfiup ilaqutariit akuersissutigippagit qinnuteqaat isumaginninnermut ataatsimiititaliamut ingerlateqqinneqartarpoq, tassunga pappiaqqat attuumassutillit tamarmik tunniunneqartarlutik, tamatumani aamma piumasaqaataasarluni pinerlussimasutut nalunaarsorsimannginnissaq, Vibeke Møller Jensen oqaluttuarpoq. Angajoqqaarsiatut akuerineqaraanni meeqqamillu paarisaqalerluni ilaqutariit ataavartumik nakkutigineqartarput, kommunimit ukiumut ikinnerpaamik ataasiarluni pulaarneqartarlutik. Kikkut tamarmik 18-it sinnerlugit ukiullit angajoqqaarsianngorsinnaapput, isumaginninnermut ataatsimiititaliamit akuerineqarunik. Ilaqutariinnermut naalakkersuisoq Aqqalu Abelsen oqaaseqartissinnaasimanngilarput. 
dorthe@sermitsiaq.gl. 
!Sermitsiaq02_2008 29-1. Kultur timersornertut pingaartinneqartigissaaq. Arctic Winter Gamesimik aaqqissuussisut kultur saqquminerusumik inissinniarpaat, inuit 4.000-it issittumeersut Yellowknifemi katersuuppata. All.: Noah Mølgaard Nutserisoq: Nuka Jørgensen. Albertami teqeqqumut inissinneqarsimavoq Alaskamilu saqqumilaarnerusumik inissinneqarsimavoq. Maanna kultur timersornertullu pingaartinneqartigissaaq, Arctic Winter Games, Canadami nunap immikkoortuani Nordvestterritoriami Yellowknifemi, ingerlanneqarpat. Kulturimit aallartitat pakatsisimasut 2004-mi Albertamit Arctic Winter Gamesimit angerlarput, kalaallit aallartitat tassani pisiniarfissuarmi teqeqqumi takutitsisarsimallutik, aaqqissuussisullu imatorsuaq iliuuseqarsimanngillat kulturikkut aaqqissuussinerit ussassaarutigineranni. Misigisaq tamanna pissutigalugu sulissutigineqalerpoq kulturip saqqumilaartinneqartarnerunissaa Arctic Winter Gamesinut atatillugu, kulturilu 2002mi Nuummi Iqalunnilu Arctic Winter Gameseqarnerani timersornertulli pingaartinneqartigisimavoq. Nunanit peqataasunit assigiinngitsunit kulturikkut aallartitat peqatigiillutik sulissutigisimavaat kulturip saqqumilaartinneqarnerunissaa. Aamma immitsinnut piumasarisimavarput kulturikkut saqqummiussat ilisimasalinnit aaqqissuunneqarnissaat. Ilanngullugu oqaatigerusuppara Kalaallit Nunaanni Timersoqatigiit Kattuffianni generalsekretær Claus Nielsen tapersersuilluarsimasorujussuummat kulturip saqqumilaartinneqarnerunissaanik suliniuteqarnermi. Isumassarsiavut ammasumik tapersersorsimavai, Nunat Avannarliit Piorsarsimassutsikkut Attaveqaataanni NAPAmi pisortaq Anders Berndtsson Sermitsiamut oqarpoq. NAPAp Kalaallit Nunaata kulturikkut aallartitai katitissavai, soorluttaaq ukiut marluk matuma siornatigut Alaskami Arctic Winter Gameseqarnerani taamaasiorsimasoq, taamanikkut Kalaallit Nunaata kulturikkut aallartitai tassaasimallutik qitittartoqatigiit. Isiginnaagassiaq »Tulukkap qarlornera« takutippaat, illoqarfimmi aaqqissuiffimmi Kenanimi nuannarineqarluartumik. Kultur sisamanngorlugu avinneqarpoq. Kalaallit Nunaata ukioq manna kulturikkut takutitassai immikkoortunut sisamanut avinneqarsimapput. Filminik takutitsisoqassaaq, kalaallit qangatut eqqumiitsuliaannik saqqummersitsisoqassaaq, eqqumiitsulianik nutaaliaasunik saqqummersitsisoqassaaq qitinnernillu nutaaliaasunik takutitsisoqassalluni, qanga pisunik ullutsinnilu pisunik ataqatigiissitsisumik. Uagutsinnit kissaatigisimavarput Kalaallit Nunaata tamarmi takutinneqarnissaa kalaallillu kulturiata imarisai arlallit takutinneqarnissaat, tamatumunngalu atatillugu saqqummersitsinerit peqataasussallu Kalaallit Nunaata immikkoortuanit assigiinngitsunit katitersimavagut, Anders Berndtsson oqarpoq. Equmiitsuliortut Kristian Fly, Ilulissaneersoq, sanaalukkaminik nalissaqanngitsunik ilisimaneqarpoq, 75-inillu ukiulik Thorvald Mikaelsen, Kulusummeersoq, qangatut kiinarpaliortarpoq suullu tamaasa assamminik suliarisarlugit. Eqqumiitsulianik nutaalianik takutitsisuussaaq eqqumiitsuliortoq ilisimaneqartoq Julie Edel Hardenberg, eqqumiitsuliaalu »spændetrøje«, Dannebrogip kalaallillu erfalasuata katiternerannik takutitsisoq takunnittut namminneq isummersorfigisinnaavaat. Arctic Winter Gameseqarneranilu film festivalimi Kalaallit Nunaat pillugu filmiliat naatsut arlallit takutinneqassapput. Inuusuttullu qitittartut Sørine Petersenimit, Aasianni Uaajee Teaterimit ilisimaneqartumit, aqunneqarlutik qitinnermik isiginnaagassiamik takutitsissapput. Timersorneq kulturilu ataqatigiipput. Kalaallit kulturikkut aallatitaasa peqataanissartik isumalluarfigisorujussuuaat, qitinnermik isiginnaagassiaq isiginnaartitsivissuarmi 350-inik issimasoqarsinnaasumi takutinneqassalluni kalaallillu eqqumiitsuliaat arlallit timersornermut atortuni saqqummersinneqassallutik. Arctic Winter Games nunarsuarmi tamarmi timersornernik pisuni angisuuni tamani nalissaqanngilaq. Aaqqissuussinermi nalissaqanngitsoq tassaavoq timersorneq kulturilu qanimut ataqatigiitsinneqarmata, assersuutigalugu Issittumi Timersuutini qimussimillu sukkaniunnermi, taakkunani inuit kulturiat takutinneqarluni. Maanna uagut suliassaraarput timersornerup kulturillu akornanni ataqatigiinnerup atorluarnissaa, periarfissallu tamatumunnga atatillugu pilersut ineriartortinnissaat, Anders Berndtsson oqarpoq. Yellowknifemi Arctic Winter Games ingerlanneqassaaq marsip 9-anniit marsip 15-iata tungaanut. noah@sermitsiaq.gl. 
!Sermitsiaq02_2008 15-1. 
Sikuniaraluartoq aalisarneq ingerlaannarpoq. 
Naak Ilulissat avataanni qaqutigoortumik sikuniaraluartoq Royal Greenlandip tunisassiornini aalisartullu aalisarnertik ingerlatiinnarpaat. 
All. Noah Mølgaard Nutserisoq. M. Berthelsen. 
Ilulissaniit Qeqertarsuup tungaanut isikkivik qangamut, Qeqertarsuup Tunuani qimussertoqarsinnaasarneranut, eqqaanarpoq. Taamaavissunngilarli. Siku issutsissimanngimmat aalisarneq unitsinneqanngilaq Royal Greenlandillu januarip naalernerani umiarsuarmik pajuttumik Qeqertarsuup Tunualiartitsinissani pilersaarutigaa. Qanorli ikkumaarnerpoq. Sikujumaarnersoq anoriluunniit saqeriarpat Ilulissat imaroqqikkumaarnersut nalunarluinnarallarpoq. Uanga kingulleq ilimagineruara, aalisartoq Jeremias Jensen (Jaajooq) Ilulissani siku pillugu oqarpoq. Sapaammi januarip arfernanni TV Aviisikkut Ilulissat avataat imaanerarneqarpoq. Assilli taakku ukiarmi juullilernerani issilivissunngikkallarneranili assilisaasimapput. Issi sikuniarneralu pissutigalugit umiarsuaatileqatigiiffiup Disko Line A/S-ip, Qeqertarsuup Tunuani umiarsuatigut angallassisartuusup, angallassisarnini unitsikkallarsimavaa. 
Raajaqarluarpoq. 
Umiatsiaaqqanut allaat suli Ilulissat avataanni angallapput, piniartut puisinniartarlutik allaat Qasigiannguit imartaannut pisarlutik. Immap sikua nutaaq aalisariutit anginerusut artunnginnamikku aserortertarpaat, aalisartullu raajaqarluarnerarpaat. Angallatit arlallit raajanik ulikkaavissimallutik Ilulissanut tikinnikuupput, Jeremias Jensen nammineq aamma aalisariutaateqartoq unnersiorpoq. Royal Greenlandillu tunisassiorneranut pilersaarutit, tulaassisoqassasusia najoqqutaralugu aaqqissuunneqartartut, suli allanngortinneqanngikkallarput. Siku taama saatsigisoq aalisarnermut akorngutaanngimmat Ilulissani raajaleriffiup tunisassiornera ingerlaannarallassaaq. Pissutsit ullumikkutut ikkallartillugit qaleralinnik Qasigiannguanut tulaassuineq ingerlaannarallassaaq Uummannallu kangerlua aamma suli sikunikuunngilaq, Royal Greenlandimi paasissutissiisartoq Sofia Geisler oqarpoq. Naak ilaasunik angallassisarneq ukiuunerani unitsinneqarsimagaluartoq taamaattoq Royal Arctic Line umiarsuarmik januarip naalernerani Qeqertarsuup Tunuanukartitsinissamik pilersaaruteqarpoq. Sikuniarnerani ulluni tulliuttuni qanoq isikkoqarumaarnersoq suli oqaatigineqarsinnaanngikkallarpoq. Anori saqeriarpat siku ullualunnguit ingerlanerinnaanni avalassinnaavoq. Issinnerulissappalli sikuissorsinnaavoq taamalu umiarsuarfigineqarsinnaajunnaassalluni, Royal Arctic Linep niuernermik ingerlatsinerani pisortaq Ivalu Egede oqarpoq. 
Pisisartut akilissavaat. 
Sumiiffimmili, ukiup taamaalinerani nalinginnaasumik sikusimasartumi qaammammik ataatsimik sioqqutsilluni umiaqartitsinissamik pilersaarusiornissaq nalorninartoqanngitsuunngilaq. Aalajangertariaqarnikuuarput umiarsualivimmut allamut usingiartariaqalersinnaanermut pisisussat akilertariaqassagaat, Ivalu Egede oqarpoq. Aalisartulli sikuissussangatinngilaat. Issitsillugu Qeqertarsuup Tunuani sikuunerpaajusaraluartoq Vajgatti sikoqanngilaq. Saqqarmiut ajornartorsiutiginagu umiatsiaaqqanik Vajgattimi angalapput. Uanga sikussangatinngilara, Jeremias Jensen nammineq Saqqameersuusoq oqarpoq. 
noah@sermitsiaq.gl. 
!Sermitsiaq02_2008 13-1. Helsingforsimi isumaqatigiissut Julianep nutarterniarpaa. 
Helsingforsimi isumaqatigiissutip iluarsaannissaa nutarternissaalu sooq Norgep, Sverigep Finlandillu akerleraat? Aamma sooq periutsit Ålandimik, Kalaallit Nunaannik Savalimmiunillu pisinnaatitsisut, Ålandip, Kalaallit Nunaata Savalimmiullu namminneq inatsisitigut pisinnaatitaaffigisai naalakkersuisut assigiinngitsut akuersaarumanngilaat? Apeqqutit tamakkua Norgemi, Sverigemi Finlandimilu nunani avannarlerni suleqatigiinnermut ministerit qaammat una akissuteqarfigissavaat. Apeqqutinik tamakkuninnga apeqqutiginnittuupput inatsisartunut folketingimullu ilaasortaq Juliane Henningsen aamma Islandip inatsisartuini ilaasortaq Kolbrun Halldorsdottir. Inatsisartunut ilaasortat taakkua marluk apeqqutit naalakkersuisunut pingasunut taakkununnga saqqummiuppaat, uummaarissumik oqallisigineqareersorlu Savalimmiut, Kalaallit Nunaata Ålandillu nunani avannarlerni suleqatigiinnermi inissisimanerat qanoq isilluni nukittorsarneqarsinnaanersoq. Helsingforsimi isumaqatigiissutip nutarterneqarnissaa aamma 2007-imi ukiakkut Nordisk Rådip Oslomi ataatsimiinnerani, oqallinnermili tamatumani Norgemi, Sverigemi Finlandimilu nunani avannarlerni suleqatigiinnermut ministerit mianersortorujussuusimapput. Imatut mianersortigalutik, Kolbrun Halldorsdottirip tamakkununnga apeqqutai akissuteqarfiginngivillugit. Maanna Kolbrun Halldorsdottirip aamma Juliane Henningsenip suliassaq qaqileqqippaat apeqqutit taakkua marluk Norgemi, Sverigemi Finlandimilu naalakkersuisunut apeqqutigalugit. Helsingforsimi isumaqatigiissummiimmat avannarliit Nordisk Rådimi aamma Nordisk Ministerrådimi suleqatigiinnerannut tunngaviuvoq. Ålandip, Savalimmiut Kalaallillu Nunaata kissaatigaat isumaqatigiissut nutarterneqassasoq, taamaasilluni tassuuna aamma nunat taakkua pingasut namminersulernissaat akuerineqarluni. Piumasaqaat tamanna Islandip Danmarkillu taperserpaat, Norgeli, Sverigelu Finlandilu akerliullutik, qularnanngitsumik pissutigalugu saaminut ikinnerussuteqartunut pissutsit qulaajarneqarsimanngitsut pissutigalugit. Paasisaqarfik: »Norden i Dag« 
erik@sermitsiaq.gl. 
!Sermitsiaq02_2008 03-1. Enoksen & Karlsen amerlanerussutaarupput. 
Ullumikkut qinersisoqartuuppat Siumumut ajorluinnassagaluarpoq. Qinersisartunik isumasiuinerup nutaap tamanna takutippaa. Siumup ilaasortaatitani marluk annaassagaluarpai, naalakkersuisooqatigiillu Inatsisartuni amerlanerussutaarutissagaluarput. 
All. Erik Holmsgaard Nutserisoq Nuka Jørgensen. 
Ullumikkut qinersisoqartuuppat naalakkersuisooqatigiit Siumut Atassutillu amerlanerussuteqarnertik annaassagaluarpaat. Tamanna HS Analysep Sermitsiaq suleqatigalugu qinersisartunik isumasiuinerani takuneqarsinnaavoq. Qinersisartunik isumasiuineq, 2007imi oktobarimiit decembarimut ingerlanneqartoq, malillugu Siumup Inatsisartuni ilaasortaatitai quliniit arfineq-pingasunut ikileriassapput, naalakkersuisooqataata Atassutip ilaasortaatitani arfinillit attatiinnassagai. Taamaasilluni Siumup Atassutillu Inatsisartuni 31-nik ilaasortalinni amerlanerussuteqarnertik annaassavaat. Illua-tungiliuttut amerlanerussuteqalissapput. Siumup kinguariarneratigut partit illua-tungiliuttut angisuut marluk Demokratit Inuit Ataqatigiillu siuariassapput. Partit marluullutik inatsisartuni ilaasortaatitaat arfineq-marlunnit arfineq-pingasunut amerleriassapput siuariarneq qaqutigoortumik naalakkersuisooqatigiinnik amerlanerussuteqartunik pilersitsisussaq, partit taakkua marluk politikikkut suleqatigiinnermi imminnut qanillattorsinnaappata. Kattusseqatigiit Inatsisartuni ilaasortaatitartik ataaseq attatiinnassavaat. 
Siumut. 
Qinersisartunik isumasiuinerup takutippaa ullumikkut Inatsisartunut qinersisoqartuuppat Siumut taasisut 30,9 procentianniit 26,2 procentiannut kinguariassagaluarpoq. Kinguariarnerup kinguneriinnassanngilaa partip ilaasortaatitaminik marlunnik annaasaqarnera, tamanna peqatigalugu partip oqaluttuarisaanikkut nunami partiitut annersaanini annaangajassagaluarpaa. Tamatuma saniatigut misissuinerup takutippaa Siumup qinersisartut inuusuttut piuminaatsikkai. Partii qinersisartunik utoqqaanerusunik tapersersorneqarpoq. 
Atassut. 
Ullumikkut qinersisoqartuuppat isumasiuineq malillugu Atassutip taasisut 19,3 procentii pissarsiarissavai. 2005imi novembarimi qinersinermi partip taasisuisa amerlaqataanik. Atassutip qinersisartunik nutaanik Siumut arsaalaassavaa Demokratinullu annaasaqalaassalluni. Siusinnerusukkut misissuisarnertut Atassutip qinersisartuisa ilarujussui 50-it sinnerlugit ukioqarput. Piffissaq ungasinnerusoq isigalugu tamanna partimut ajornartorsiortitsissaaq, inuusuttuunerusuni nutaanik tapersersortitaanngikkuni. Ellen Christoffersenip politikimit tunuarneratigut ajornartorsiutit minnerulinngillat. 
Demokratit. 
Misissuineq malillugu Demokratit taasisut 25,1 procentii pissarsiarissavai 2,1 procentinik siuariarnikkut partip ilaasortaatitai ataatsimik amerlissapput. Misissuinermi nalorninartoqarneq 2,5 procentpointit missaanniimmat, partillu pingasut tapersersortaat amerlaqatigiipajaartorujussuummata, Demokratit ullumikkut partiini annersanngorsinnaavoq. Demokratit pingaartumik qinersisartunit 40-t inorlugit ukiulinnit tapersersorneqarput, partiilu qinersisartunik Kalaallit Nunaata avataani inunngorsimasunik qinersisartoqarluarpoq. Innuttaasut tamakkua 60 procentii sinnerlugit partimik qinersisartuupput. 
Inuit Ataqatigiit. 
Inuit Ataqatigiit 1,8 procentpointinik siuariassapput. Tamanna naammappoq partip ilaasortaatitaasa arfineq-marlunnit arfineq-pingasunut amerleriarnissaannut. IA pisarnertut inuusunnerusunit tapersersorteqarluarpoq, partiili ullumikkut ukioqqortoqatigiinnit tamanit tapersersorteqarpoq. Tamatuma saniatigut Inuit Ataqatigiit Demokratit saniatigut partiini kisiartaavoq qinersisartunik Kalaallit Nunaata avataani inunngorsimasunik tapersersorneqartoq. 
Kattusseqatigiit. 
Kattusseqatigiit kinguarialaassapput, Inatsisartunili ilaasortaatitani ataaseq attatiinnassallugu. Ilaasortaatitarli taanna Aalisartut Piniartut partiannit ulorianartorsiortinneqarpoq, partii taanna pingaartumik Ilulissani inissisimalluarmat, Kattusseqatigiit aamma nukittuujuffianni. 
Aalisartut Piniartut Partiat. 
Partii nutaaq Inatsisartuni ilaasortaatitaqalernissaminut suli naammattunik tapersersorteqanngilaq, tapersersortaali amerlerialaarpata tamanna piviusunngorsinnaavoq. Partii manna tikillugu illoqarfinni ataasiakkaani taamaallaat tapersersorteqarpoq, tamakkunanilu pingaartumik Siumup qinersisartuinik arsaarinnissalluni. 
erik@sermitsiaq.gl. 
!Sermitsiaq02_2008 35-1. Air Greenlandimut allakkat ammasut. All. Flemming Vestergaaard-Jensen, Fanø. Timmisartut aqqutaat Billund-Vagar (Savalimmiut) ukiuni arlalinni atuutereersimalerpoq. Taamatullu aamma Billundip Reykjavikillu akornanni aqquteqarlernikuugunarpoq. Kangerlussuarmiit Fyniliartussat Jyllndiliartussalluunniit pisariusumik (akitsorsaataasumillu) Kastrupikkoortarunnaarnissaat kisimi amigaataalerpoq. Uagutsinnut Jyllandimiit Kastrupikkoortartunut aqqut taanna aamma pisariullunilu akisuvoq! Ungasissutsillu eqqarsaatigigaanni aamma Billund Københavnilu ungaseqatigiiginnaasarunarput. Takusinnaareerpara Københavnermiunik naammagittaalliortoqarumaartoq, Kalaallit Nunaliassatillutik Jyllandiliaqqaartassagunik. Immaqali uffa iluaqutissartaqarsinnaagaluartoq Imarpik qulaallugu timmisartut »nunaviup« Kastrupillu akornannut mittarsinnaagaluarpata. Tamanna Air Greenlandip isumaliutigisinnaannginnerlugu?. 
!Sermitsiaq02_2008 20-1. Storm ukiumi sulisutsialak . All.: Kurt Kristensen Nutserisoq: Nuka Jørgensen. Nuummi Sulisartoqarnermut Piginnaassutsillu Ineriartortinnerannut Centerip (CAK) kommunip eqqiaanermut sullissinermullu sulisuini formandi, pedel Storm Ludvigsen 2007-imi Ukiumi Sulisutsialattut toqqarsimavaa. Toqqaaneq pivoq Nuummi Jens Kreutzmannip Aqqutaani illumi katerisimaarnermi, tassani CAK-mi sulisut aammalu Nuup Kommuniani Sulisartoqarnermut Ataatsimiititaliaq juullilernerani nuannisaqatigiillutik. Sulisartoqarnermut Ataatsimiititaliap siulittaasua Doris Jakobsen, Siumut, Ukiumi sulisutsialammik toqqaanermut tunngaviliinermini oqarpoq: Tamatta inuttut ineriartortuarpugut Storm Ludvigsenillu aamma nammineq aalajangersinnaassutsi tassuuna takutillugu ineriartorsimaneralu tamatsinnut maligassaqqissuuvoq. Storm ukiuni arlalialunni suliffeqartitsinikkut sulianut peqataalluni tamassumalu pingaaruteqassusaanik nalunngisaqarluinnarluni ingerlasseqataasarpoq. Taamatuttaaq nammineq inuttut piginnaanngorsarnissani pingaartitaralugu pikkorissartarpoq, sulisullu akornanni immikkut nalunngisaqassutsini suleqatinut ingerlateqqittarmagu aamma nutarsaaqataallunilu inerisaaqataammat ataatsimiititaliami ilaasortaasugut qutsavigaarput. Immikkut taasariaqarpoq Storm Ludvigsen annertuumik suleqataasimasoq inuit angerlarsimaffeqanngitsunut ajunnginnerpaamik periarfissanik ujartuiuarsimalluni, ataatsimiititaliap siulittaasua Doris Jakobsen Nuummi Sulisartoqarnermut Piginnaassutsillu Ineriartortinnerannut Centerimi ukiumi sulisutsialammik toqqaanermi tunngavilersuinermini oqarpoq. 
!Sermitsiaq02_2008 33-1. Ilulissat avannaani aningaasalersueqataasutut. All. Bendt Kristiansen, borgmesterip tullia siulleq, Ilulissat, Inuit Ataqatigiit. Avannaata kommunissaani maannamut kommuniusut aningaasaqarnikkut annertuumik assigiinngiffeqarmata tamatta isumaqatigiissutigisinnaagunarparput. Avannaata kommunia aningaasatigut nukittuumik ingerlalluassappat isertitatigut (ilaatigut akileraarutit) nukittuumik inissisimanissaq pingaaruteqarpoq. Isertitassallu aaneqarfissaat tassaavoq inuussutissarsiornikkut ineriartorneq, tassaniimmat suliassaqartitsivik aalaakkaasoq. Avannaani illoqarfik ineriartortoq eqqarsaatigalugu avaqqukkuminaappoq Ilulissat. Ilulissat nukittoqutaasa ilagaat makku:. Sanaartorneq. • Sanaartorneq ingerlalluarpoq pissutigalugu Ilulissani innuttaasut nammineerlutik aningaasaliissuteqarusussuseqarneratigut, tassuunakkullu Ilulissani innuttaasut qutsavigineqartariaqarput. Tassami Ilulissani pisortanit attartortittakkatut inissialioriaatsit atuukkunnaarnerata kingorna innuttaasut pisortanit annerusumik aningaasaliiffigineqanngitsumik (ukioq 2008mi attartortittakkatut inissialiassat 6-it eqqaassanngikkaanni) sanaartornerup ingerlaannarsinnaanera qulakkeermassuk. Taamaattoqarsimanngitsuuppat Ilulissani sanaartorneq patajaattumik ilusilerneqarsimassanngikkaluarmat. • Ukiuni kingullerni 8-t missaanni Nam. Oq. Ilulissat Kommunianut aningaasaliissutigisartagai qiviassagaanni annertuutut taaneqarsinnaanngillat, utoqqarnut inissiat 6-t, ikuallaavimmut tigooraavimmullu tapiissutit, atuarfik nutaaq. Takornariaqarneq. • Ilulissat kommuniani takornariaqarnikkut sullissisut aalajaatsumik sullissiuarnerat kinguneqarpoq takornarissat amerlanerpaat tikeraarsimanerminnik naammagisimaarinnittarnerata kinguneranik Ilulissat takornariarfissatut soqutiginartunngorsimanerat. • Ilulissat kommuniata Nam. Oq. suleqatigineratigut Ilulissat kangerluat, Kangia, nunarsuarmioqatigiit kingornussassaattut Unescomi allattorsimaffimmut ilanngunneqarsimanera siunissamut isigaluni sulinerusoq ersarippoq avannaata kommunissaanut takornariaqarnikkut aningaasaqarnikkullu iluaqutaalluarumaartoq. • Takornariaqarnikkut ineriartortitseqqinnissami avaqqunneqarsinnaanngilaq Ilulissat mittarfiata allilerneqartariaqarnera, taamaattoq qulakkeerluinnarneqartariaqarpoq takornarissanut neqeroorutit avannaani piffinnut ataasiakkaanut ataqatigiissarneqarnissaat eqaannerusumik iluarsineqartariaqarmat, tassanilu Destination Diskop suliassani pitsaasumik naammassisinnaagaa qularutissaanngilaq. Aalisarneq aalaakkaasoq. • Ilulissani aalisartut ukiuni 100-ni misilittagaqartut aalajaallutik tunniutiinnajallutillu suliuartuunerata aalisarnermi tunisassiornermilu ataavartumik suliffissaqartitsiuarnerat pissusissamisuuginnarpoq, taamaammallu suliffissuaqarnikkut ingerlallualeruttornermi sulisussanik amigaateqarnerit tusarsaalersarput, tamannalu suliffissaaleqisut allattorneqartarneranni takuneqarsinnaavoq. Angallannikkut inissisimaneq. • Ilulissat avannaani silaannakkut angallannikkut qitiusumik inissisimanini tunngavigalungu pissusissamisuuginnarpoq mittarfiata tallineqartariaqarnera. • Unescomi nunarsuarmioqatigiit kingornussassaattut Ilulissat kangerluata, Kangiata ilanngunneqarsimanerata nunatta avataaniit Ilulissat takornariaqarnikkut soqutigineqalersissimavaa annertuumik, taamaattumillu silaannakkut angallannikkut eqaallisaaqqinnermi Ilulissat avaqqunneqarsinnaanngilaq. Unnuisarfeqarneq. • Ukiuni kingullerni 4-5-ni takornarissat Ilulissanut tikittartut amerliartornerat ilutigalugu illoqarfimmi unnuisarfiutillit ininik unnuiffiusinnaasunik, ataatsimeersuarfiusinnaasunik neqeroorutiminnillu allilerluarput annertusaallutillu, taamaakkaluartoq misilittakkat takutippaat ukiuni aggersuni suli annerusumik inerisaanerit ingerlanneqartariaqarnerat. Inuussutissarsiutit allat. • Niuertarfiit ineriartortuartut pigineqarput innuttaasunut neqeroorutinik pisariaqartunik pigisaqartut. • Nunami imaanilu inuussutissarsiornermi ingerlatseriaatsinik assigiinngitsunik unammilleqatigiinnermik tunngaveqartumik misilittakkat annertuumik ilisimasatut pigineqarput aammalu avannaani kommunissamut siammarterneqarnissaat annertuumik sulissutigineqalereerpoq avannaani suleqatigiilluni soorlu selskabiliorneq aqqutigalugu. Kommunimi sulisoqarneq. • Ilulissat Kommuniat sulisoqarnikkut qaffasissumik misilittagaqartunik atorfeqartitaqarpoq sulianik pitsaalluinnartumik kivitsisinnaassuseqartunik, suliat nunatta avannaa tamaat ataatsimut isigalugu sulinermik misilittagaqarlualereersunittaaq. Qulaani tunngavilersuutit avannaata kommunissaanut tamarmiusumut pitsaanerpaamik sunniuteqartinneqassappata ineriartornerup taamak ingerlanera innarlernaveersaarneqartariaqarpoq, ilisimasat inuillu nunami imaanilu inuussutissarsiornermi inerisaaqataasimasut sulilu ullumikkumut inerisaaqataasut misilittagaat ilaatigut ukiuni 30-100-ni tunngaveqartut Ilulissat ineriartortuarnerani tunngaviusut avannaata tamarmiusup inuussutissarsiornermi tunngavissaasa nukittoqutiginiagassaasa ilagimmatigit. Sanaartorneq Ilulissani qaffasissumik ingerlavoq, sanaartortitsisut tassaammata Ilulissani innuttaasut. Inissialiortiternermi aningaasaleeriaatsini Ilulissani atorneqartuni (10-4050) minnerpaamik 60% sanaartortitsisup (innuttaasup) nammineerluni aningaaserivikkut taarsigassarsisitsisarfiilluunniit (realkredit) aqqutigalugit aningaasalersorpaat, andelsboligini 27 % missaa. Ilulissani innuttaasut inissialiortiterlutik sanaartornerat apparsarneqassappata inuiaat namminerisaminnik ineqarsinnaanerani siuariartornermik kinguarsaanerussaaq annertooq, tamanna nunatsinni ineriartornermut peqqinnartuussanngilaq. Illoqarfik ineriartorfik. Ilulissat naalakkersuinikkut illoqarfittut ineriartorfittut inissinneqarsimagaluarluni Nuummut Sisimiunullu nallersuukkuminaatsuuvoq. Ilulissat suliffeqarfissuarnik pisortat pigisaannik atorfilittalinnillu akissarsiakkaanik naalakkersuinikkut inississuiffigineqarsimanngilaq taamaattumillu tassuunakkut akileraarutinik aalaakkaasumik isumalluutissaqarani. Inuussutissarsiornermi siuarsaavik. Ilulissat kommuniata suliniuteqarneratigut siunniussaavoq periarfissaqarpat Destination Disko A/S-ip aaqqissuussaanera allanngortillugu avannaani inuussutissarsiornikkut siuarsaavimmik pilersitsisoqassasoq (Nordgrønlands Videnhus), pilersaarullu arlaleriarlugu avannaamioqatigiinnut saqqummiunneqartarnikuuvoq isummerfissatut. Isuma maannamut avannaani kommunit amerlanerit ilalernartillugu taperserlugu oqariaartuuteqarsimalerput taamatullu aamma Greenland Venture A/S pilersaarummut tapersersuinerminik oqariartuuteqareersimalluni. Pilersaarutip ilusilersornerani pingaartinneqarput sukat sisamat, Takornariaqarneq, Inuussutissarsiorneq, Kultur Ilinniartitaanerlu. Sukaq siulleq, takornariaqarneq, maannakkut pitsaalluinnartumik ingerlanneqareerpoq Destination Disko A/S-imi. Sukap aappaa, inuussutissarsiorneq, Ilulissani ’inuussutissarsiornermi siunnersuisooqatigiit’ Ilulissat kommuniallu suleqatigilluarneratigut pitsaasumik misilittagaqarfigineqalereersoq maanna annertusarneqarusuppoq avannaa tamaat eqqarsaatigalugu. Peqqarniitsumik oqaatigerusunngikkaluarlugu ersarissaatigerusunnaqaaq Ilulissani inuussutissariorneq namminerluinnaq imminut nammassinnaassuseqarmat. Avannaa tamarmi inuussutissarsiornikkut nukittuumik inississappat pingaartuuvoq inuussutissarsiornermi misilittakkat avannaanut tamanut siammarsarneqartariaqarnissaat tamanut iluaqutissatut, anguniarlugu avannaa nukittooq inuussutissarsiornikkut suleqatigiilluarluni ingerlasoq. Inissaaleqineq. Naalakkersuinikkut pisortat attartortittagaannik inissialiortiternermut tapiissutit Ilulissat kommunimut periarfissaajunnaarsimanerata kingorna Ilulissani innuttaasut akisussaaffimmik tigusisimanerat innuttaasunit namminermut tulluusimaarutissaavoq. Tamatumali inissaaleqinermik naammaginartumik annikilliliisinnaannginnera misilittakkat takutippat. Illoqarfik nalinginnaasumik sulisussaaleqiffiuvoq sanaartonermi suliaqartuni, takornariartitsinermi, unnuisarfiutilinni, neriniartarfiutilinni aalisakkanillu suliffissuaqarnermilu. Inuussutissarsiutit taaneqartut imaaliallaannarlugit illoqarfinnut allanut nuunneqarsinnaannginnerisa kinguneraa Ilulissat avataani sulerusussuseqartut inuuniarnermikkullu pitsanngorsaarusussuseqaraluarlutik Ilulissanut nuunnissaminnik soqutiginnikkaluit inissaqannginnertik patsisigalugu nuunngiinnartariaqartarnerat. Ilulissat nunatsinni inissaaleqiffiunerpaaq. Ilulissani inissaaleqineq nalilerneqartariaqarpoq nunatsinni annerpaatut, tassami inissaaleqisut innuttaasunit 8 % missaaniipput (Nuummi 6 % miss.). Taamaattumik immikkut iliuuseqartoqartariaqarmat isumaqarnarpoq. Ilulissani sanaartornermik ingerlataqartut annertuumik oqariartuuteqarfigineqartarnerat aqqutigalugu pisortanit aningaasaliiffigineqanngittumik sanaartornikkut periarfissat ujartorneqartaraluarneri iluatsinngitsutut taasariaqarput. Maannakkut inissialiortiternissamut aningaasaleeriaatsit assigiinngitsut pimoorullugit ujartorneqarput, sussa nunatta avataanit nassaarineqaraluarpata inissaaleqinermilli oqilisaassisinnaappata naammagalugu. 
!Sermitsiaq02_2008 10-1. 
Aluminiuliorfissaq pillugu paaserusutat. 
Peqqinnissamut tunngasortai kommunalbestyrelsip oqallisigitikkusuppai. 
All. Mads DollerupScheibel Nutserisoq. M. Berthelsen. 
Aluminiuliorfik innuttaasut peqqissusiannut qanoq sunniuteqassava? Apeqqutit tamakkua akineqarnissaat kommunalbestyrelsimi ilaasortap Karen M. Lyngep, Demokratit, kissaatigaa. Aluminiuliorfissaq pillugu innuttaasunik marlunngornermi januarip arfineq pingajuanni ataatsimiititsinerup kingorna apeqqutinik tamakkuninnga saqqummiussivoq. Kommunini inissiiviusinnaasuni Nuummi, Maniitsumi Sisimiunilu innuttaasut piffissami matumani ataatsimiitinneqartaqattaarput. Uangattaaq allatulli akileraarutissanik isertitsissutaasinnaasunik suliffissarpassuaqalernissaa nuannaarutiginikuuara. Massakkorpiarli aningaasartaanut tunngasut kisimik sammineqarpallaaqaat. Taannali pilersinneqassappat akuiaaffiup innuttaasut peqqissusiannut avatangiisinullu sunniutigisassai aamma paasisariaqalerpavut, Karen M. Lynge oqarpoq. Taanna kommunip Teknik Avatangiisillu pillugit Ataatsimiititaliaani ilaasortaavoq, taamaalillunilu Kalaallit Nunaanni taamaattuliortoqassappat kingusinnerisinnaasaanik paasiniaasunut ilaalluni aluminiuliorfimmut Norgemiittumut paasiniaasunut ilaasimalluni. Karen M. Lyngep tassunga atatillugu Amerikamiut aluminiuliorfiussuannit Alcoameersut innuttaasunik ataatsimiititsinermi tassunga tunngatillugit akissutigisaat naammaginartinnginnerarpai. 
Misissorneqarput. 
Pilersaarusiornermut pisortap Miki R. Lyngep Namminersornerullutik Oqartussat suliffiutaannit Greenland Developmentimeersup, aluminiuliorfiliornissamut atatillugu namminersornerullutik oqartussanik sullissisuusup, tamatumap inuit peqqissusiannut avatangiisinullu kingunerisassai puigorneqarsimannginnerarpai. Peqqissutsimut avatangiisinullu tunngasut pisortanit, tassalu Avatangiisinut, Pinngortitamut Peqqinnermullu Pisortaqarfimmit misissuiffigineqarput. Greenland Development taamaallaat inuiaqatigiinnut aningaasaqarnermullu tunngasunik misissuivoq, Miki R. Lynge tikkuaavoq. Peqqissutsimullu tunngasut Alcoa suleqatigalugu nalunaarsorneqarnerarpai, suliffeqarfik ilaatigut sulisut peqqissussaannut tunngasunik paasissutissiisarluni. Namminersornerullutik oqartussat ilaatigut avatangiisinut tunngasunik nalilersuisimapput, ilaatigut aluminiuliorfiliornissap peqqissutsimut sunniutigisinnaasai nalilersorsimallugit. Nalunaarusiaq ugguuna pissarsiarineqarsinnaavoq www.aluminium.gl 
mads@sermitsiaq.gl. 
!Sermitsiaq02_2008 04-1. 
Borgmesteri: Suliniut pasinapiluttoqanngilaq. 
Nuup Kommuniata borgmesteriata Nikolai Heinrichip, Siumut, Sermitsiamut erseqqissarpaa kommunimi sanaartugassarsuarnut arlalinnut, siunnersortimik atuisoqarfigisassani, siumut ingerlatsivinnik isumaqatigiissuteqartoqarsimanngitsoq. 
Tamatumalu saniatigut borgmesterip ajuusaarutigaa kommunip suliassat pillugit neqerooruteqarnermut atortuini oqaasertalersuinerit paatsoorneqarsimappata. Nikolai Heinrich taamatut nalunaaruteqarpoq Kalaallit Nunaanni Sulisitsisut Peqatigiiffiata aammalu Foreningen af Tekniske Rådgivere i Grønlandip kommune isornartorsioreeraallu, pissutigalugu neqerooruteqarnermut atortuni allassimammat siunnersortit Kalaallit Nunaanni aallaaveqartariaqanngitsut. Ilaanneeriarluni avataanit ikiortissarsiortariaqartarpoq. Assersuutigalugu tamanna pivoq kulturip illorsuata Katuap, Pinngortitaleriffiup naluttarfiullu Maliup sananeqarnerinut atatillugu. Tamannali pissutigalugu isertuussaqartoqanngilaq. Periarfissaqartillugu kalaallit ingerlatsivii atortarusuppagut, Nikolai Heinrich erseqqissaavoq. Aamma takuuk Inuussutit saqqaa IJ/Mads. 
!Sermitsiaq02_2008 02-1. 
Kuupik Kleist partit siulittaasuisa nuannarineqarnersaat. 
IA-p politikikkut siuttua Kalaallit Nunaannit partit siulittaasuisa nuannarineqarnersaraat. Siumup siulittaasua Hans Enoksen isumasiuinermi nutaami iluarineqannginnersaavoq. 
All. Erik Holmsgaard Nutserisoq. M. Berthelsen. 
Kuupik Kleist, Inuit Ataqatigiit, Kalaallit Nunaanni partit siulittaasuisa nuannarineqarnersaraat. Tamanna HS Analysep Sermitsiaq suleqatigalugu isumasiuinerani nutaami takuneqarsinnaavoq. 1-miit 10-mut kisitsisitaliinermi Kuupik Kleist angusarissaarnerpaajulluni agguaqatigiissillugu 6-imik angusaqarpoq. Demokratit siulittaasuat Per Berthelsen agguaqatigiissillugu 5,1-imiippoq. Finn Karlsen, naalakkersuisooqataasup Atassutip siulittaasua, agguaqatigiissillugu 4,5-imiippoq naalakkersuisulli Siumullu siulittaasuata Hans Enoksenip Karlsen qaangeqqalaaginnarsimallugu agguaqatigiissillugu 4,6-imiilluni. 
Agguaqatigiissitsinikkut naliliineq. 
Misissuineq piffissami oktobari decembari 2007-imi inunnut 807-inut nalinginnaasunut sianeqattaarnikkut ingerlanneqarsimavoq. Isumasiorneqartut imatut aperineqartarput: »Partit siulittaasui naliliiffigeqqullugit qinnuigisinnaavatsigit. Pineqartut »pikkorilluinnartutut« isigigukku kisitsini 1-imiit 10-mut killeqartuni 10-mik tunissavat, »pikkorlulluinnartutulli« isigigukku 1-imik tunissavat. Imaappoq kisitsit 5 isumaqarpoq nalinginnaasoq, taamaappat pineqartoq »pikkorissuunaniluunniit. pikkorluttuusimassanngilaq«. Takuneqarsinnaasutut akissutit »agguaqatigiissitsinertut« aaqqissuunneqarsimapput. Misissuinerminili aamma takuneqarsinnaavoq tupinnanngitsumik partit siulittaasui »nammineq« qinersisartumik akornanni iluarineqarnerusartut. Assersuutitut taaneqarsinnaavoq Kuupik Kleist Inuit Ataqatigiinnik qinersisartut akornanni 7,3 pointinnassimammat Finn Karlsenillu Atassummik qinersisartut akornanni 6,0 prointinnassimalluni. 
erik@sermitsiaq.gl. 
!Sermitsiaq02_2008 44-1. Kissatsinnermi unikaallanneq?. All. Jørgen Fleischer, Nuuk. Soorluuna Nunarsuarmi sukkatsikkaluttuinnartumik kissatsinnersuaq maanna Nunatsinni unikaallattoq. Tassamiuna tamatumuunakkut maani ukiuunera ittoq Nunarsuarmi kissatsinnersuaq sioqqullugu pisarnermisut. Imaassinnaavoq silap guutiisa attataasaq tuugassarinngisartik piaarinaatsoorlutik toortoorsimagaat. Ilaannikkummi taamatut pisoqartarami. Taamaammat kissatsinnermi unikaallanneq nutaajunngilaq. Silamuna guutiisa pissusiarsuutasaa ilaagiinnarunaraat. Ukioq manna decembarimi januarimilu issinneruvoq ukiut kingulliit pisarnerminit. Maanna qarasaasiakkoorlugu malittarineqarsinnaalerput sinerissami illoqarfinni nunaqarfinnilu kiammik issimillu nalunaarutit. Qaammatini taakkunani marlunni Avanersuarmi issittarsimavoq 35-it angullugit. Diskobugtimi decembarimi januarimilu 25 angullugit issittarsimavoq Nuummilu 18 angullugit. Allaat Kujataani ukiuunera tamatumuunakkut issittarsimaqisoq taqqavani tusagassiortut eqqartorpaat. Unnialu Narsami uulia ikummatissaq aasami atorneqartartoq issortarsimasorooq issip 18 angusalermagu. Ukiorpaaluillu sikusarsimanani kiisami Diskobugti sikuniarpaluleqaaq, Avannaanilu piniartut qutsannassaqaat. Tassalu pissanganartua tusassallugu silap pissusianik paasiniaasut qanormiaasiit nassuiassaneraat Nunarsuup kissatsinnersua manna Issittumi saneqqunneqarmat. Anersami erniinnaq ulappusissanngillat sermersuaqarnialeqisoq unnerlugu. Kisianni taamaallaqqunanngeqaaq. Allamik aarleritsannannginnerusumik nassuiaatissaqassaaq Nunarsuarmi kissakkiartupiloornersuarmik maanna Issittumi saneqqussineq. Usiuffamilimigooq Nunarsuarmi kissatsinnersuaq annermik malunniuttussaasoq Nunatsinni Avannaarsuanilu. Qanormigooq? Silap pissusianik misissuisut suli tassa utikuluttuassanerpaat Qalasersuarmi sikup Nunattalu sermersuata aakkiartupiloornersuat? Uatsinnulli Nunarsuup kissatsinnersuanik ulorianartorsiortutsinnut toqqissiallannartoq asseqanngilaq Nunatsinni ukiuunera tamatumuunakkut pisarnermisut inniarunarmat. Immaqaliuna tamanna akunnerussineq sivikitsuinnaasoq, salloqittaat Nunatsinni Issittunilu kissatsinnersuup suli sakkortuneruleruliinnarluni utersaannginnerani? Neriuinnarniarta pisarnermisut ukiuunera upernarneranut atassasoq, taamaalilluta sermersuatta aakkiartupiloornersuanik Nunarsuaq tamakkerlugu ajunaarnersuarmik kinguneqartussamik aarlerisaaruutit alliimilaarsinnaassallutigik. 
!Sermitsiaq02_2008 32-1. Dumpertinneqarpoq. Naalakkersuisut siulittaasuat Hans Enoksen tupaallannartumik qinersisartunit dumpertinneqarpoq. Taamaallaat Enoksenip politikikkut kiffakulua, naalakkersuisunut ilaasortaq Finn Karlsen, ikinnerusunik pointinnappoq, partit siulittaasuisa nuannarineqarnerannik misissuinermi, Sermitsiap ullumi saqqissaani. Misissuinerup immikkoortuata allap takutippaa ullumikkut qinersisoqartuuppat Siumut ajorsarujussuassagaluartoq, Inatsisartunilu ilaasortaatitani marluk annaallugit. Siumup ilaasortaatitai quliniit arfineq-pingasunut ikileriassapput, Atassutip ilaasortaatitani arfinillit attatiinnassagai. Allatut oqaatigalugu tunngavissaqarluarpoq partip naalakkersuisuni siuttuusup eqqarsaatersulernissaanut, partip ataatsimeersuarnissaa sapaatit akunnialunnguinik sioqqullugu. Nalunngilluaraluarparput Hans Enoksenip nalinginnaasumi politikikkut isumasiuinerit uppererpiarneq ajorai, isumaqatigaarpullu Sermitsiaq qinersisartunik akuttunngitsumik isumasiuisarnermini ataasiarluni kukkusimasoq. Amerlanernilli sinniisunik misissuinerup takutimmagu Inatsisartuni ilaasortaatitat marluk annaaneqassasut tamanna ersarippasilluinnarpoq. Qinersisartunik isumasiuinerup takutippaa ullumikkut qinersisoqartuuppaat naalakkersuisooqatigiit Siumup Atassutillu Inatsisartuni amerlanerussuteqarnertik annaassagaluarpaat. Arfineq-pingasut arfinillillu naluneqanngitsumik 14-iupput, inatsisartunilu 31-inik ilaasortaqartuni amerlanerussuteqarnissamut naammanngillat. Misissuinerup inernera partiini naalakkersuisooqatigiinni partiinilu illua’tungiliuttuni politikikkut isumaliutersuuteqartitsisariaqaraluarpoq, mimani tupinnaannartumik pingaakujunniarnersua. Inatsisartunut folketingimullu ilaasortap Lars-Emil Johansenip qallunaanik akeqqersimaarpasittarnera. Hans Enoksenip pikkorliorluni kalaalinngorsaanermik taassaminik saqqummiussinera aammalu allattoqarfissuarmi allaffissornikkut pissusilersorpallaarneq departementschefinik nutaanik pisortalersorluni. Namminersorneq pillugu innuttaasut taasitinneqarnissaannik Enoksenip tuaviuussinera. Pisimasut tamakkua tamarmik kiisalu isumaginninnermi, peqqinnissami, atuartitaanermi angallannikkullu politikimi ajornartorsiuterpassuit aaqqinneqanngitsut innuttaasut akornanni naammaginngilersitsisimapput. Naammanngilaq (pingaarnerpaamillu uppernarani) isumaqalersissalluta aluminiuliorfeqalerpat, piiaaffiit tulliit tallimat arfinillit ammarpata, uulia gassilu nunap iluanit qallorneqalerpata taava ajunngilluinnartumik ingerlalissasugut. Qinersisartut naalakkersuisut, ukiuni 30-ingajanni namminersornerusoqarnermi inuiaqatigiinnik avissaartuutsitsinermik pilersitsimasut, inuit akornanni nammaqatigiinnerup atugaqarnerluffigisaanik, tatigiunnaarsimagunarpaat. Qinersisartunik isumasiuinerup partip Siumup ilaasortaanik immikkut isumaliortitsisariaqaraluarpoq, qanittukkut siullermeersumik ilaasortat tamarmiullutik siulittaasumik qinersinissaanni. Siumumi politikerit kinguaariit nutaat immaqa partii politikikkut qasusoorsimasoq imminullu pingaartippallaartoq ilorraap tungaanut sangutissinnaagaluarpaat. Tamanna nukingernarpoq. Taamatullu pisoqanngippat immaqa nunatsinni politikimi Siumup nalaa qaangiutingajalerpoq. 
