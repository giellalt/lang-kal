1
Nunaqarfimminni kiserngorukkiartuinnarput, ilaat aallakaapput, tamarmik avannamut, avannamut.
Akuttusinatik qimussit qavannga nalliuttaraat tamarmik taama inoqartigisut, usitigisut. Ilaanni ulliinnararaat, ilaanni qimusserfissanngorserlugu aasisaraat, erinitsakkiartuinnarlutillu imaq atussaasumik sikuniariartoq taamak avannamut, utertoqassanatillu.
Avatakkut kisingajammik uninngasuulerput itsaq inuit nunarsuaanni. Inuussutissat naammattut pigaat, ukioq aasarlu tamarmik inuussutissaateqarput, angallaveqarpullu ingiarniunneqarnissaminnik erngumanaateqanngitsumik. Piniagassat nunamiut imarmiullu atisaralugillu nerisaraat taakkununngalu atortussaminnik piffigisarlugit. Soormi taava nuna taamaattoq qimassavaat immaqa nunassaq ajorsarfissaq asuli tikiinnassallugu?
Inuilli tamaani nunaqartut iluanni pinngoriartorpoq erinineq, sumut nalusamut erinineq. Siuaasamik nunaqarfitoqaat qatsukkiartuinnarpaat soorluuku allamik, nunamik namminneq tunngaviligassaminnik pigisaqalissallutik erinitsakkiartuinnartut.
Taamaannerminnummi aamma pissuteqarput.
Qangali kujataaniit tikittartunit tusaamalersimavaat naggueqatitik taqqavani tasersuit eqqaanni nunaqartut sinerpartertalersut inussuarnit allanit ingiarneqariartuinnaraminngooq. Inussuit taakku sakkugissaartut tamaannga nunap timaannarsuanit aggersuummata timersernik taasarsimavaat. Isikkui allanarnerarpaat: Inuinnarnit anginerit ilaat timimikkut meqqulissuit, ilaallu timimikkut inuit assigiinnariarlugit qimmisut uppatillit. Makkulu tupinnarnerusimapput saamikkut imminnut atasunik igartallit. Inuit terlinganeerillutik tamakkua ilaannik toqutaqarsimagamik ersigisorsuugaluarlugillu alapernaannermit misissortarsimagamikkik tupigutsattarsimapput timimikkut assigilluinnarmatik suanganeruinnaqalutik, immaqagooq toqoriarlutik inuttut isikkoqalertarsimasut. Sakkuilu tupigilluinnaqaat saaniunngitsut ujaqqatut isikkoqaraluarlutik manngernerullutik ipissaqqissaakkat, allaammigooq taamatut ittunik siutimik nuuatigut attataqartarput tamannalu pillugu toqukkuminaappallaarsimallutik. Oqaluttuaat uppernartassanngikkaluarput assinginik nassataqarsimanngikkaluarpata.
Pileqqaataani unamminiarlugit ooqattaartarsimagaluarpaat. Nilliasorsuullutilli pitoraatillaraangata inuillu qarsui akulloqquaannarlugit tikilluinnaraangata qimaaginnartarsimapput isertorfinnut namminiinnaq ilisimasaminnut. Tassalu malersortaat angusaqarunik nunaqarfinnullu pigunik kikkuugaluanilluunniit amiakkoqartitsissanatik. Amiakkuusut naggueqatiminnut qimaasarlutik tikisatik oqaluttuamikkut ersitsatsikkiartorpaat. Taavalu ilaat timersernik aggersunik tusaannarlutik ilaallu ersinerinnarmit avannamut sinerpariartorusaarput nunaqarfisik piniagassaasigut sungiulluakkatik qimaannarlugit. Tasersuit sinaanni nunaqartuugaluit immap sinaani inuunialeraangamik allanartorsiortarput piniagassaasigut angallaviatigullu, taavalu allamut aallaannaraat piniarfimmik sungiusimanerusaminnik nassaassangallutik, tamarmilli avannamukaramik piniarfik ataaseq tikittaraat, tassa imaq.
Kigaatsumilluaasiillu immap piniarfia sungiukkiartorlugu, allassaasinnaanngimmammi. Siornatigut angallatigisimanngisaminnik qajartaarput angallavittaaminnullu naleqquttumik qimussertalerlutik. Aasakkut tiffararaat tuttunniarlutik tasersuarnilu eqalunniarlutik, piniarfiisali pingaarnersariuarpaat imaq. Taamaalillutik naggueqatitik immap sinaaniittut kattuffigaat.
Ersinerli tassaajuarpoq. Suli taqqavannga timaanillu tikiuttoqararaaq timersernut qimaasunik, inuillu piniarfiginnersiorlutik angalajuartut aallaraangamik maluginngisaminnik avannamut nooriarsimasaraat, tassalu nuna allanngoriartuinnarluni. Nunami nersutit piniakkat ikiliartuinnarput, inuilli uninngillat. Nunap timaa sussa, immap piniarfia naammappoq, avannamukarutta naammappoq, kujataa timaa isumaminik. Qimussillumi nooriutissaqqeqaat.
Tamakkerlutilli taamaaliunngillat. Sinerparaluarput, nunali tikisartik sungiukkamikku qimanniarunnaarsimavaat. Sulilu timaata piniagassai noqitsipput. Timersernut ersineq minnerujartuinnarpoq. Nalunngilaat, kisianni ersigiunnaarpaat nalujunnaaramikku timersit immap sinaani najugaqarumasuunngitsut. Naaperiarlutik suli akiuuttaraluarput, inuillu ajorsartaraluarput ilaannili aamma ajugaasarlutik.
Kisianni allat, taakku avannarpariartuinnarput. Kujataanit kaamisaasoqarlutillu avannamut noqitsisoqarput. Noqitsisorlu taanna sunaana?
Angakkut sulipput, nunagilikkaminni eqqissisimaarnermit sulisinnaanerat millisutut ilersimagaluarluni tikiussortut tusartakkallu eqeersarpaat aatsaat taama toornilluartigisittalerlugit silaannakkullu angalaarluarsinnaatilerlugit. Toornillutik silaannakkut tikittagaat annertusiartorpoq. Taamaallutimmi angakkut ataasiunngitsut oqaluttuarniartalerput nunarsuarmik tikitaqarsimallutik ikersuaq ikaarlugu tikittariaqartumik. Nunarsuaq allanartoq qaqqarpassualik, inoqanngitsoq, nunaa imaalu piniagassarsuarnik ulikkaartut. Ilaasa nunaqarfigiumasatik qinereersimavaat qaqugu anersaaginnaanngitsukkut nunarsuaq taanna tikissagaluarunikku. Oqaluttuarisaraat sunaaffa tikitsisut angakkut oqaluttuaat eqqaallugit eqqussusiisigut tupigusuutiginngitsoorsinnaanngisaannik.
Nunarsuarmut tassunga kajumitsallutik ikaarniartut amerlasiartuinnarmata aqqutissarsiulerpaat. Angakkut tamanut tamaanga aallaqattaartalerput ikaarfissamik paasiniaasut. Tassalumiaasiit iluatsitsipput. Avuunagooq avuunarsuaq ikaartariaqarpoq, angakkut toornillutik peqanngittarnerannut missiliuullugu aqqutissarsua sivisoq! Soqutaavali, avannamut, avannamut!
Ersineq piunnaarluni erinineq kisimi. Soorlu tassa avannamukaasutoqqani ingalluni avannaa pilerinarsisoq, uninngasutoqqanilu nunaqarfigisat qatsunnarsiartortut. Angakkullu kajumissaaripput.
	
2
Avatakkut avannamut ingerlaarnersuaq ilitsoqqussaraat. Suli nunaqarfimminni uninngapput kalluaaniartorpassuarnillu killinneqaratik. Avannaa pilluarnartoqarnissaanik ilimanartinngilaat.
Inoqutigiit qaninnerit ukuupput: Avataq nulialu Arnaqa. Ernerat inersimalersoq Paffik; panii inersimalersut Pualuna Pusigaarlu; Arnaqap qatanngutaa Taarti nulialu qitornaallu marluk; Avatakkut ernersiaat Utsiaq.
Avataq angakkuuvoq. Angakkuussutsili naammaannartumik atorpaa iluaqutissaannarnut, soorlu piniagassat akunnassilersillugit pissutaasunut paasiniaanermut, nappaatisiornermut ilaatigullu tarnaasornermut. Taama angalasarnermini takusaqartaraluaqaluni oqaluttuarumatuunngilaq, kukkujuitsungajaammalli nunaqqataasa angakkortaminnit allanit tatiginerulersimavaat.
Nunarsuarmik nutaamik oqaluttuartartut soqutiginngitsuusaaraluaramigit kiisa alapernaasernera malunnarsiartulerpoq, kajumitsattalerporlu namminertaaq nunarsuaq nutaaq paasiniaraluarumallugu. Maannakkummi aamma maluginiartalerpaa soorluuna inoqutimi kiserngorukkiartuinnarnertik utersigiunnaariartoraat, oqarnerlu ajoraluarlutik aamma avannamut kajumitsakkiartuinnartut. Pingaartumik taanna Paffik soorluuna eqqissivissaarukkaluttuinnartoq.
Avataq nalinginnarnik patsisissarsiorluni toornisalerpoq kisianni taamaaliornermini nunarsuup nutaap tikinnissaa kisiat siunertaralugu. Toorniuaraluaraangamili ajornaqaaq, timini qimallugu qangattarlunilu iseriassuaq kisimiusaraaq, taamalu iseriassuup iluani angalaaraluarlunilu paatsiveerulluinnaraangami timiminut utiinnaaraaq. Inoqutiminullu oqaluttuassanani.
Noqitsakkaluttuinnarporli. Angakkut nunarsuarmik nutaamik tikitsiniartut sallunerpat? Ila tassaqa. Angakkoqatimini tatiginerpaasani Tarriva Naajaarmiu nammineq oqaluttuarsisimagamiuk taannalu sallunavianngimmat nunarsuaqarnera upperaa. Namminermi angakkuiuagaluarnerluni? Uffami, ajoqutaaginnartoq-una toornigaangami siunertani oqaatigineq ajoramiuk taamalu ilaminit ikiorneqarnani angusaqarneq ajorami. Soormi inoqutini isertuutiinnassavai? Pinngitsoorani nunarsuaq nutaaq tikinniarniarpaa, angakkullu allat takusimasaat akimorlugit takusaqartinnani taamaatinnianngilaq.
Ukiassalerluni taarsilaartalersoq suli iluamik toorninissamut taaq naammaleqqajanngikkaluaq inoqutini tupigutsatseqalugit oqarfigai unnummut piareersaqqullugit toornilluni nunarsuaq nutaaq tusaamaannagartik misissoriartorniaramiuk.
Taannaqa ilai pikkuserput.
Avataq ulloq tamaat nerinani asiarluni angalaarpoq kiserliorluni inngerlunilu SILA qinnuigalugu iluatsitsisinnaateqqulluni:
#	
SILA SILA
Ikiunnga, qangattaannga, pujuersissunnga, iseriaajaatinga, SILA SILA
#	
Taarsinera naammagileramiuk tuperminnut angerlarpoq. Inoqutai tamarmik eqqissereersimapput, ittortillu isermat pissangaqalutik toqqup killinganut alimaarlugu inissitsiterput. Avatap oqarani toqqup ilua umerualaarpaa; suli qaamavallaatsiarpoq, toqqup qaleraasigut qaamaneq akisugusimavallaatsiarpoq. Oqarani akisugusimanerit tikkuartorpai. Ilai aniapput toqqup silataanit qalerai qallersoriartorlugit. Kiisami naammagilerpaa. Toqqullu umia erisaamik panerluinnartumik qallerneqariarmat soorlu tassa unnuami taggarissuaq.
Qulleq ikittariaannaq tikkuarpaa, tamaanngalu innerseriaramik ikippaat.
Avataq inissaminut toqqup umiata paavanut ingittorlu Paffiup ujarak saattorsuaq saniatungaanut inorsisungalaaginnarlugu ilivaa kingornatigullu qilaat katualu qaavanut ilillugit. Qilaat imanngarlussasoralugu annilaangakujuppoq nammineq qilaatip tasimmarissuunissaa suliassarisimagamiuk peqqissaaqalunilu suliariniaraluarsimallugu. Paffik naammassimmat Taarti avalappoq allunaamik nassarluni, Avatarlu tunungeriarlugu talii tunummut pisippai allunaarlu tigummiani paffiinut qilersuutilerlugu ikusii tikillugit. Avataq nimaartutut anersaamisarpoq, qularnanngitsumik nimit sukangavallaarnerat anniaralugu. Anersaamisarneralu kisimi nipaavoq.
Taarti inerami inissaminukaatigaluni qulleq qamippaa, toqqullu ilua taartuinnanngorpoq.
Qulleq qamittorlu tamaannga nipi qataatsoq sajukulaartoq appippoq, tassa ningiuata erinaa. Inngerluni aallartimmat tamanit tamaannga ingiuisut tutsiuttalerput, nipit assigiinngitsut, arnat angutillu nipaat akuleriissut. Ilaanni nipi ataasiinnaq tusarsaaleraraaq tassuugunngortorli ingiorneqalissalluni.
Taamaalluni toqqup umiata eqqaani pisorpalaartalerpoq. Nalunaatsussusia katup qilaammut tuttarnera, asulu qilaat imernaallarippaloqaluni. Qilaatip nipaa tusaramiuk Paffik nuannaajallannermit inngerunnaarluni tusarnaaginnaleraluarpoq, sanilimili tinnillarmani ingialluuteqqiinnarpoq. Qilaatip nipaa erseqqissiartorpoq katuatalu tuttarneri akulikilliartorlutik, tamaanga soorlu ikerinnarmut qullarpallakkaangami apparpallattaraaq tassuugunnguaq allamorujussuaq perpallassalluni. Nipit eqqumiitsut toqqup silataanit qanilliartorpalulerput tuperlu kaavillugu soorlu iserfissarsiortut. Aarimmi toqqup umia titeqqulullunilu anorimit issulittutut nipeqartalerpoq. Taamaalisillugu inngertut nipitik allanngortillugit nipitunerusumik inngileraraat soorlu sumik iserniartumik iseqqusaarigaluartut. Nipit qimaguppallakkiartulersullu inngertut nipikillisaraat allamillu erinnerlutik, soorlu sumik qimagunniartumik uninngaannaqqusillutik qinorpaluttut. Taamaalluni qilaat uniffeeruppalulluni tamanut tamaannga aallaqattaarluni nippalluarniariartoq anorip uinngiulaneratut nipilik nunaannarmit toqqup avataanit nalliuppallappoq; nipit eqqumiitsut sakkortunerullutik silaannarmi nippapput, inngertut qiasutut nimaartutullu illartutullu nipeqarlutik appipput, soorlu inngerutimik suussusiinilluunniit sianigisaaruppallattut. Uinngiualaarneq sakkortusiartorpoq soorlu anoraasuaq tikilasalersoq, toqqullu umia issulillualeriannguallartoq tassanngaannaq anoraasuarsuarlusooq tikilarpaluttoq. Toqqup umia ammartutut issulippallappoq, soorlu tupeq tamarmi anorimit kivinneqartoq isersimasullu tamarmit qangattaassaallutik. Paffik tupaatorpoq soorlu sininnerminit itertoq; taggarik. Suna suna nipinnguassaa toqqup iluani silataanilu, inngerpalummik, qilaatip nipaanik allamilluunniit nipiusinnaasumik taama tusarsaasoqarluinnanngilaq.
Taamaalluni nipi qasorpaloqisoq oqarpallappoq: Qaammaanniarsiuk. Oqarpallattoqarmat soorlu aatsaat tamarmik inuunermut utertut. Avataq issiavimmini issiavoq iniminit aalariarsimanani. Suli talii tunummut qilersuussimapput, timaa aalamit kuuttuinnaavoq nujai qilerutaarussimallutik tuiisigut samunga ningillutik. Qilaat katualu iniminiipput. Paffik isumaqarpoq toorninerup aallartinneranit ullorpassuit qaangiussimasut, asulumi qiviakkat tamarmik qasoqqaqalutik.
Taarti avalappoq Avataq qilerussaariartorlugu. Isersimasut taama aperiumatigigaluarlutik oqarsiiginnarput, Avatarli soorlu piaaraluni oqarnaveersaartoq arrinngillarlunilu assani paffinilu misigiunnaarsimasut tagiartorusaalerlugit. Kiinni kuuttuinnaq allarterpaa nutsanilu tunummut iluarsaallugit.
Kiisami isussuusaannarluni oqarpoq: Tikippara nunarsuaq, aa, aa. Taavalu tassanngaannaq inngertutut nipinilluni appippoq:
#	
Tikippara nunarsuaq
ikaarlugu imarsuaq.
Pujorsuaq samuuna kivitsilerluni
qilammi nuiarsuit akullalermata
sunaana manna soorlu immamit nuileqaa:
Nunarsuaq, takullugu alianaassuaq.
Qeqertat massa samungaannaq nungujartuaat,
kangerluit pavunga qillarissiartuaat.
Nunap timaa apussuarmik soorlu ulilik
sinaali kisianni aputeqarnani. - Kangerluit sinaanni qaqqat portusoorsuit
isigalugit - tassa alutorivillugit -
seqineq qinngulerpoq. Kiisalimi takusaq:
Avuuna qaqqat nuui aappilatiterlutik,
tamakku uingarni tungujorteqalutik,
ataani nunat qalipaatininnguaramik;
kangerluit imaanni qatsungaruloortumi
tamakku qaqqat tarranikkamik alianaak!
Tamaana kippasissumi qeqertaraartumi
misararaat puisit, makku amisorsuit.
Tamassa arferit, ilaat sininnguararaat.
Pavani, samani, qeqertani nunamilu
ingasavipput timmisut amerlasassusii.
Kangerluit timaanni tuttut nerisorsuit,
ukallit, terianniat pangallukaartaraat.
suna nipi, nipituaasoq tassa uanga anernera. -
Anernera pilerujoq:
Ilamininngua takuat maanna;
nunarsuaq tamanna tassa pissarsi,
ilissi - allat pinnatik - nunassarsi.
Tuaviorlusi iserfiginiarsiuk,
qavannga aallareerput allat nunasiniat.
Pereersimappata aniatissigik,
ilissi tassa qaqugumut nunavissarsi.
#	
Matugujaanga kingumut pujorsuup,
angalanersuaq siulleq killeqarpoq tassunga,
angalanersuaq nutaaq pilissavarput maannamiit.
#	
3
Ukiorsuaq tamaat ingerlasimallutik aasaatillarmatik uniinnartariaqarallarsimapput. Avataq toorninermi kingornagut noqavissimavoq aallarumalluni, Paffillu soorlu tassa marlunngortartoq piareersaalluni angunni aallarnissamut nangaasuuleriartinnagu aallajaarumagaluarnermit. Kujataaniillu ingerlaartut nalliuteriarmata ingiaqasiussimavaat qimusserpaaluullutillu avannamut aallakaasimallutik. Avannamut aqqutaani uninngaartutoqaagaluit ingerlareeraluarlutilluunniit nangaalerlutik uniinnarsimasuugaluit utertuugaluimmi allaat avannamukaalerput Avatap takusaanit pilerinersuanillu killinneqarlutik.
Naalagassaminnik qinerlersimanngikkaluarlutik Avataq naalakkiuppaat, unikkaangat unittarlutik aallaraangallu aallartarlutik. Unnukkut illuikkiorlutik unikkaangamik aqaguani silapiluttorsuaq illuigaq uninngaarfigissallugu pilerinarnerusinnaagaluartoq iikasingaasiit taava Avatakkut pikilereersut, ilaallu qimatuuniannginnermit pikkuseraraat. Aqqutaani pisoqartaannarpoq inuunerup nassataanik, ernisunik toqusunillu, tamakkuali akornusersuutaangaanngillat. Uninngaararaat aatsaat pinialeraangamik qimmillu alorlersut qasuersertinnialeraangamikkik. Nuna siniinnaramikku inuussutissaminnik ajorsanngillat, soorunami ilaanni akunnassisaraluarlutik, piniagassarluttunillu naammattuuigaluaraangamik tuppallersaatigiinnaaraat tikitassaq tulleq piniagassaqarnerumaartoq.
Taamaattormi upernariartorluni angalaneq sivitsoriartortillugu ingerlaqatigiiginnarsinnaajunnaarput. Avatakkut siuarput, aasivissaminnullu unereersut aatsaat ilaasa kingulliullutik tikittalerpaat. Katersuuteqqikkamilli paasinarsivoq ikileriaallassimasut.
Ukioq ingerlaarfik siulleq akornutissaqarnarsimanngimmat neriulluarlutik aasiinnalerput. Qangalimi sikunissaa tassa erininannguarsi.
Paffik tuperminut iserpiassaarpoq, sunaaffa takumasaqalersoq. Ingerlaaqatimik ilaasa arnartaasa ilaat niviarsiatsiaq inilersoq Singerneq allanit piserineqalersinnagu samminiartalerpaa. Taamaallunimi ullut arlaanni tuperminut eqqukkamiuk toqutinnagu anisittussaajunnaarpaa.
Najaa Pualuna taqqama anivoq tuperminullu uternani; taannattaaq tamaanga toqqit arlaannut inissarsivoq nulianngorlunilu. Nukaa Pusigaaq usorussimalluni qiapersortaannalermat sinitsillutillu aniaqattaarluni akornusersuisuuinnalermat ullut arlaanni angutaata tuperminnit anisippaa. Anisitaagami toqqit qaninnerit orninnagit kangerluup illuatungaaniittut ornippai kiisalumi suli qaarianngitsoq
toqqit ilaannut aalajangiutereersimasaminut iserluni. Aqaguani ullaakkut angummik tutitaqaratannguarpoq. Toqqullu inui tupigutsakkallaripput angut ittuutunermit nuliarnissaanik ilimaginngisartik nuliaqalereersimammat asulu Avatap panissuanik.
Taarti Avatakkunni illusisimasuinnaagami angutillu piniallammassuit ilaginagit aleqanilu Arnaqa meeraanerminilli naalagaralugu sungiusimaannaramiuk imarsuaq pingaartinneqanngilaq. Avatakkut aallarnialeramik aperisimanngilaalluunniit nalunnginnamik pissusinnguani atuinnarlugu aallariaasinnguatik tamaasa malikkumaarai. Taamaalivorlimi. Pikisillutik arlaanni siunnersuutissaqarluni oqarnialeraluartoq aleqami isigerujussuallarmani nipangiinnarsimavoq tassalu pikissutissaminnut tunngasunik oqaaseqaqqinniarnani. Paffik usorisaraluaqaa taama inuusutsigaluni oqaasissaqarniartalereermat itigartinneqaraluaraangamilu sukaannarluni anneruniarluni ilaanni allaat angunni ajugaaffigisinnaasarmagu. Taarti ullut ilaanni iteraangami anneruniassalluni aalajangivilluni aleqami isigerna takuinnarlugu soorlu sumik ipittumik kapineqaannaraasoq, periusissaarukkaangamilu Utsiaq taanna ernersiaannaammat saassukkaluartaraa sunaaffa illaatigineqaannassalluni. Aalajangersimasumik nunaqarfeqartillutik inuunini naammagiinnarpaa ilagisanilu Avatakkunnit ajortumik pineqassanatillu pissarliortinneqarneq ajoramik, aammalu tamaani kisimiilluni angalaarluni imminuinnaq naalagarisinnaasarami. Aallarnermilli kingorna kisimiilluni angalariarsinnaajunnaarami angutitut nulialittut pissarsiugalittullu allatut oqaasissaqarsinnaannginnini eqqarsaatiginiartaannalerpaa.
Kisianni nammineq sianiginngisaanik angalaqataasa minnerunngitsumik Avatap paasiartorpaat Taarti sumiginnagassaanngitsoq. Taartiuna qimussillammassuaq, qimminik, angallavimmik silamillu ilisimasaqarluartoq. Tamakkunuunatigut sungiussilluarsimavoq kisimiilluni angalasarnermigut, ilaasali naluinnarsimavaat misigisani qanoq ittut oqaluttuarineq ajormagit. Ingerlanersuarminni aqqulliuleraangamik persumilluunniit aqqutissap sumiissusia sianiginarunnaaraangat pisuinnarmik siulersortuusarpoq qimminut malitsilluni. Taamaaligaangallu namminertaaq nakussatsiallaatigisarpaa kiserngoruttutut ittarami, soorlu qanga. Ilumullumi tamanna pillugu qujamasunnermik tusatsiarsinnaagaluaruniaa.
Angalanersuup siunertaa Avatap angakkutut pigiliussimasaa angujumasaalu Paffiullu sutut nuannersorsuartut pissanganartutullu qiimmatigiuagaa Utsiallu paasinngikkaluarlugu allanit kiminneqarnerminit ilaaqquffigisimasaa Taartip paasisimanngilaa naak taamani Avataq toornimmat pileritsassimagaluaqaluni. Aqqussuaq aqqutigaa aqqut ullormut naasassaq nuannariinnarlugu, kisianni nunarsuup nutaap anguneqarnissaa isumalluarnartoqartinnagu.
Ullut ilaanni silapiluttorsuaq-aasiit ingerlarsorsimallutik sikulu quasak ingerlavigalugu assut ilungersornartorsiorsimallutik illuikkiorfissaqqissumut pigamik illuikkiartik naammassillugu kiserngorutsiaramik Avatap nulii oqarfigaa: »Arnaqa, Taarti ilagisimanngikkaluarutsigu maaniinnarsuaq illuikkiorfissaqanngitsumi unnueqqajaqaagut. Angallasinnguara ullumi killinngivippoq, Taarti nakuuneruvoq.«
Nuliata akivaa: »Taartip angallasaa nakuuneruvoq, kisianni aarnussatut allatut tigusassaanngilaq silaannaagami. Naalagaq ataaseq naammappoq, Taarti qujamasunninnik oqarfigillariaanagu.«
Avataq: »Illimmi perorsagaraat.«
Taamaalilluni Taartip qaqugorsuarmut iluaallaatissaralua maangaannarpoq-aasiit.
Taartip jornguminit arsugarinerusaa tassa Pusigaaq. Tassa arnarigaluata aqqa. Meeraaneranit arsugarisarlugu imminut ungasunngortissimavaa. Taamani angutaata anisimmagu silamut malingajassimagaluarpaa iserfissarsiuukkiartorlugu, makissallunilu aalariaraluarluni aleqami isiginera takorluuleramiuk illuanut assallappoq nuliilu puigorsarfigalugu.
Aqaguani tusarniaalluni Pusigaaq aappassarsereersimasoq tusaramiuk tuppalliimeqaaq. Uisaava nalunngilaa, Napaattooq ukioq sila ajullartoq ingerlallutik nulia qamutaannarni ernigaluarluni toqusoq. Taamaniaasinuna Avataq ippassaammat unnukkut toornisimaarluni ingerlarsuarniarsimasoq qamuteqaterpassuatik Paffimmut allaat qimagarlugit Taarti kisiat angummattoralugu. Napaattooq ittuutoreerluni inuusoq nuleernermi kingorna suli annermik nipaarlunngorsimavoq soorlulu aamma angalanertik nuannersuerutsissimallugu. Kisianniuna pinerrarillunilu angutimmaarissorsuaq, Avatakkunnut ningaajussalluni ajukkunnanngitsoq. Taarti namminertaaq ningaartaartutut misigaaq. Qanorlu pisoqariataartartorsuummat Napaattooq kisermaajummat immaqa Taarti pisinnaasannguamigut illersortaapalaarsinnaajumaarpoq. Pusigaaq atugarliortinneqassanngilaq.
#	
4
Ukiarsalerluni taarsisalersoq imaq sikunialernissami tungaanut piniagassaneruttorpoq. Inuit piisaartorsuupput puisinik arfernillu, timaaliallu tikittaraat tuttut umimmaallu neqaannik tunnuinillu nassarlutik, makkulu amersui oqortussat tamassa naammamik. Inuiappassuugaluarlutik ajorsartunik ilaqanngillat, ilami angutit piniarpallaarunnaaginnarsimapput qamutiminni nassatatik oqilisaassaagaluaqisut sinneqalermataluunniit, qamutaallu uffa takeq. Arnartai oqortussanik mersuupput, tamannalumi pingaarteqaat angakkut nalunaareersimammata suli avannamukarfissaq sivisungaatsiartuusoq issileriartuinnassasorlu. Tamarmik angutit arnat meeqqallu oqortortaartorput, ammillu oqorutissat suliarineqarput ukioq issittoq eqqarsaatigalugu.
Aasiviat tamanna avannamukaartuugaluanit ukiivigineqareersimavoq nunasivigineqarniannguatsiavillunilu. Ukiisut oqaluttuaraat ukiumiluunniit akunnassiviunngitsoq kangerluit paavi iluamik sikuneq ajortut uumasuerunneq ajormata. Ilaasa avannamut ingerlaqqinniarlutik ooqattaarsimagaluarpaat, paasigamikkuli avannamut piniagassarleriartuinnartoq pisinnaatillutik nunaqarfik taanna uterfiginasuaannarsimavaat. Ilami avannarparnerusut ilaat perlerapajaalerlutik utimut annguteqqarsimapput, tassalu avannaa nunalu nutaaq isumakkiivillugit.
Oqalualaat taamatut sunniutilertortarput; avannamukaallu ilaat aalajangivissimapput tamaani ukiivissiinnarumallutik angakkut qanorluunniit kajumissaaritigigaluarpata siunissaq nalunartulik uteriiserfigiinnartariaqanngimmat. Kisianni aamma qassiit aalajangivissimapput piniagassat tupernut illuikkanulluunniit nammineerlutik isaasaleraluarpataluunniit avannamukarniarumallutik.
Ukiassaleraa Avatakkut taqqavanngaanniit ingerlaqataasa ilaat Arfak Avatakkunnut iseriartorpoq. Isermat nalunngilaat oqaasissalik.
»Asuliunngitsoq iseraluarnarpoq. Tamaani piniagassarsuit amerlasillugit puallarsernaleqiinnarpoq.«
Avataq: »Ilaatigut allanngunngilagut, pualalluni anertikkarnartannguarujoq.«
»Nunarsuarmi nutaami taamaattorsuarnik piniagassaqaqinerpoq?«
»Takusimanagit uppernanngitsuusaartut takullugit kiisami arlinnarpoq, inuutillunilu piniagassarsuarnik ataasiarani takusimasarnarpoq. Inuuneq imaappoq-aa: Piniagassarsuit maani isigisat immaqa aqagu takusassaqarfiussanngillalluunniit.«
»Ai ai, tassa illit avannamut kajungertuaannarputit; qanormi arnartai meeqqallu? Uanga tamakkua ajorsiartortippallaaleqaannga meeraagallarama kaannersuaqallarmat takusakka puigorneq sapertarakkit. Maanna imaaleqinarpoq meerannguaq
qialaalersorlu allamik isumaaruttaraanga: Tassa kaappoq, kisiannilu taava nerisassaanik uitsanniarlugu uffa immaqa kaanngitsunnguaq, ai ai.«
»Suli perlilersunik takusaqarsimannginnarpoq massa tamakasitta kaappatsannerup qanoq issusia misigereersimagaluaripput; aammali angallavik tikisaq qaarsilaaginnarneq pillugu uniffigineq ajornartarujoq; anernerput ilutsinni angalatillugu angalajuassaagut, ingammik qaarsilaalerluni anerneq uniffeeruppallaararaaq; isumagaluaraangatta anernerput unitsinniarumallugu taassuma killuulluni aallarutiinnararaatigut, kiisalumi maanna anernima sumut aallarniarnera nalujunnaarluarallarlugu ingammik unittussaajunnaarpunga anernera unippat uangattaaq aatsaat unikkumaarama. Arnat meeqqallu ingerlaqatigisakka eqqarlerigakkit uattut ittumik anerneqassammata nakeriatsaatigineq ajorpakka.«
»Ai ai, misigititaasorlumigooq pissaassanani. Uangattaaq ilakasimma naalaaginnarpaannga. Aallartunik takuguma uninngaannarneq-aasiit sapilivissaanga. Ilaaqqukkumajunnaartummi qanoq pissavigit?«
»Piumasaminnik pissapput, ilassarsiussanngilanga. Anerniminnut naalanngitsut apuuffissaqanngillat. Kisianni takussavatit, malinnaassapput. Inoqanngilaq nunaqarfimminnik qatsussineq ajortunik.«
»Ai ai.«
»Takanna, erineersaataa kajunngutigiilluta nerigallaqisa. Nerereerutta oqaluttuaq appiinnaruk.«
»Ilitsorilerpunga qavanersuaq nunaqarluta. Imaq takusartagarput sunaaffa tasersuaq, angeqimmalli akia ersinneq ajorpoq. Oqaatigisarpaat taqqanna akia orpilissuaq uagut najukkatta orpiinik portunersuarnik, tamaanilugooq nunaqarput Allat uagutsinnut inunnut inussiarniitsorsuit. Umiaarannguanik qajariannguanillu angallateqaraluarluta taqqanna akia pallinneqarneq ajorpoq, uumasorsiortulluunniimmi taqqavunga illuajuitsungajaapput Allanut ersinermit. Tamassa atisat nerisassallu allanngoqaat; aasakkut kiangaartaraangat atiseqqartortuuvugut ukiukkullu tuttut amiinik oqorsaateqartarluta, uumasullu nunamiut pingaartumik tuttut neqaannangajaanik aalisakkanillu pingaartumik eqalunnik nerisaqarpugut, soorunami aamma allatortaraluarluta tamakku puiguikkiunnarnerummata oqaatigaakka. Ilami kuussuup killingani najugaqartuugatta aalisagassaaleqineq ajoratta. Tamaanga tiffartillaraangatta nunat taamani takusimasat maanna takusartakkatsinnik allaannguaraluartaripput, najukkattami eqqaa orpittoorsuugami. Taamaalluni suli meerasakasiusugut tamaannga kititsinnit ingerlaartorsuit nalliutiinnaqaat, Allarsuarnunngooq qimarrattut. Nunaqarfitsinni uninngariaraluarsinnarlutik aallarmata soorlu tassa ataataga qatanngutaalu eqqissiunnaariartulersut. Uninngaalerlutillu sakkuminnit piareersaaleraraat ilaallumassa nutaanik sakkuliortut. Ullormi unnuamilu tasersuup sinaani qattunersat portunersaat inuerutissanngilaq sunaaffa
nasittunik. Ataasiarnatik oqarfigisaraatigut aallaqqulluta oqarfigigunisigut sukkut aallassasugut sunalu ornissagipput. Ornitassarput tassa avannatsinni qaqqap qoororsua qangattarpassualik meeraalluta ikkaviginermit nalornisiginngisarput, tassalumi qangattaasa pulaterfii nalornisiginnguarnagittaaq. Taamanimi ikannerinnaq suliaagallarmat sunaluunniit ersinartoq nalunaqaaq. Taamani pisissit naneruttunnguarlugit, tuttorpassuit pangalluttut akorninnaannut periaanissaq soqutaajunnaarluni uanga aajinnga pissaramik kisianni periaajuminarsisoq. Aali meeqqat. Tassami pisissaaraluarnermit, immaqa tamassa talerlussaatit, maannakkut eqquerpiajuitsunngorluni ajornakaseqaaq. Utoqqartatta oqarfigisaraatigut: Qimaalerussi pisissisi puigussanngilasi, ikinaarnagit qarsoqartinniarisigik nalunaqaaq atorfissaqalillarumaarpunaasiit. Taamami pisat qarsuliortuatsianngorpugut.
Aarimmi unnuat arlaanni sininniakasilluta uannga soriallartoruna makiterasuarniaritsi qimaallusilu Allarsuit unguleqaatigut. Pissiitigaluta aniagatta aatsaat tassa pisissivut qarsuilu puigorsimallugit eqqaaleratsigik aamma tassa tupassimaap ataani taqqama uterfiginiarallarujavut. Taamani taartuarsaartalerluni suli taarsisalivinngitsoq, tassa maannakkutut issasoq. Tamakku arnat ilaat meeqqanik amaarlutik tasiuutigalutillu arpaliuttorsuanngortut uanga nalima ilaat naaperiarakkit, alapernaalleruttorlutami, isumaqatigiiginnaqaagut takuniaaqqaarumalluta ilami angutit tamarmik peqanngimmata. Tasersuup sinaa ilimagilerlugu alakkaateriallartugut arraa takanna paasunnguaqarpoq. Nipersuaq tusaasimanngikkaluagarput tusalerlugu amiilaarnaqaaq. Tassalu takullugit umiarissat ilaat tasersuup sinaani tulaqqasut ilaat aamma sissamut ungasikkunnaartut. Takanna paasunnguaqarpoq kapuutinik sakkulersuuttut ilaat pisissaartut. Inuit ilaat kapuutitaqarlutik uppikkiartortut takulerallarlugit annilaangaliinnaqaraagut tassalu timmut arpaliutilerluta. Taamaalluni ilarput oqarpoq: Arraa sulluta qimaassaagut? Nukinginnanngilaq arpalerutta Allat inuippaatigut angunavianngilaatigut, immaqa takanna ataataga toqoreerpaat. Tassa taanna taama oqartoq angajullersarigatsigu naalagarisarlugu. Qangaammalli utereerpugut. Siulersorterput oqarpoq: Kanunga kussinermut toqqorluta tulakkiartortorsuit ilaannik pisaqarniaraluarniarta; inorutsigik sassartertarumaarpugut, qimaassagutta kuuk timmut atuaannarumaarparput. Qangali kuummut atersaareerpugut, aali meeqqat, taamanimi arpaluukasinnermit oqillatseruttorluta. Kuup sissamut ataneranut katersuuttugullu kisianni tangertarmatigut: Umiariaq qassiinik inuttalik taavaana kuup akuanut initta ateralaannguanut tulakkiartortoq, nalunarani ungusinissaminik siunertaqartoq. Uagut soorlu orpigamernit, kina nilliallattussaa kina aalariaallattussaa. Siulersorterput utaqqiinnarparput. Taamaalluni isussuppoq: Pisissisi qiloreerniarsigik qarsusilu piareerlugit, niutinnagit nungoriassavavut. Illit aakanna, illit aajinnga, illit aana periagassat, uniortoqassanngilaq, uniortoqaraluaruni erngiinnaq periaqqissaaq. Aarimmi, siulersorterput tassaartorlu qanga titeqquluutinnguarsi, meeqqat qarsui aallaramik; isigiinnaarlugit ilaat sakissamikkut patiinnaratannguarput. Ilaat eqqortikkaluarlutik qarsut nusuutigalugit igillugillu qalugissatik tigullugit ikkaqimmammi imaanut pissigaatilersullu aappassaanik qilusilluta piseriarpugut, kisianni periakkavut ilimatsareersorsuugamik eqqoruminaannerullutik. Taamaattormi ataasersuaq imaanut niverujussuallarmat uitsatigigallarujarput. Siulersorterput oqarpoq: Allatut ajornaqaaq, qimaaniarta kuuk atuarlugu, malinniassappatigut piseriartassavavut. Qimarratileratta ersitsamik akullugu kina tassa kingumut qiviartussaq. Kuuk atuarsinnaajunnaaratsigu narsaamanermut pigatta eeq malersuisunnguaqarpoq, utoqqartatta amiakkui qimaasut Allat malersoraat. Uagut nuisugut takulluta nillillarlutik malileraatigullu soorlu tassa immaqa kingunitsinnit supiinnakkat. Taava tassa qoororsuaq angoreerlugu uffa massa arnat meeraaqqallu aatsaat tamaanga pisut. Qangattaatitsinnut pulaararatta soorlu immaqa terissat. Annilaangajunnaamileratta utoqqartavut utaqqilerpavut, tikiuttullu ajoqersuutipallallugit pulaarartittaraavut uffa aamma namminneq meeraagallaramilli uatsitut pinnguarfigisaramikku toqqorfissat nalornisiginnginniaraat. Allarsuit tikiullutik qinaasigaluaramik qaammaleriarmat uteraannarput. Tassalu tamarmiugunarlutik tasersuakkut aallartullu aatsaat nunaqarfitsinnut uternialerpugut.
Uteratta takusavut amiilaarnaqaat, toqusunik taama amerlatigisunik takoqqaarnarmat. Kingornalumi toqorartut takusaraluarlugit soorlu taamani takusaq puigunaannerpaasoq, meeraasakasiugattami. Allalluunniit toqutat arlaqaraluartut soorlu soqutaanngitsut iliarsorornikasik misinnangaarmat. Ataataga tatsip sinaani toqungasoq nassaarigakku qiaatigalunga avammut tatsip tungaannaanut Allanik sioorasaarinarmat puigunaakkaluarujoq, nunaqarfippulluunniit aserortersimasoq sussaq. Allapiluit utoqqqarsuarnut qimaariarsinnaanngitsunut allaat asattuussimanngilaat. Meeraannannguugaluarluni Allanik toqutaqarsimaneq kingorna tuppallersaatigisarnarpoq.
Aalimanna kinguaannguakka nunamut eqqissivissaannut ingerlatissallugit nangaalersimagaluartunga, ai ai.«
»Nunaqarfipput najoqqissinnaajunnaaratsigu amiakkuusugut naggueqatitta aqqutaat atuarlugu aallarpugut sunaaffa immap sinaanukarluta. Ukiavillaraa merngortulillarluta naggueqativut tikikkatsigik uniffigiinnarallarpavut ukiiffiginiarlugit, angutitavummi aalajangivissammata eqqissaarlutik nunaqarfissaminnik tikitsisinnatik univikkumanatik. Taamani ukiivugut pissarliortaraluarluta, asulumiaasiit tuttut ingerlaartut nalaatsorlutik ajoriarsimammigamik. Upernaakkut sialussuartareerluni nuna paqqillarmat kuuit suli ikaarfissarsioruminaakkaluit aallaqqippugut, tassa Allanut angutikkumanngikkaluarnermit. Ingerlavik allananaarlugu piniagassaqarfiilu nalunermit atoruminaatsorsiortarpugut. Eqaluit tamakku inuussutigilluarneruvavut. Qajannartortatsinnik meeraaqqanillu toqusoqartarnermit ikiliartuinnarpugut kisianni paamaaruteqarpiarunnaaratta ingerlalluarneruleqaluta, taamanimi meerakasiugaluarluta soorluluunniit maannakkornit angallarinnerullartugut ernumanartunillu sianigisaqannginnerulluta. Anaanaga qatanngutikkalu nukarliusut marluk ikiorniaraluarlugit kinguleriisungarlutik toqusarmata alianartoq misigisaraluarlugu taamani Allat toqoraanerannit artornannginnerutittarpara.
Ingerlaarluta aasaq naagatsigu ukiarmat piniagassaqarnersiorlugu ukiivissinniarnissatsinnik isumaliortaleriannguallarluta ullut arlaanni imarsuaq nuigatsigu puigunaatsoqaaq. Aappaatigut inussissangalerluta nuannaaraluarluta aappaatigut immamik sikorasaartorsuarmik takulluni imminut annikigiallanngitsoornanngilaq. Taamaalluta inussigatta kinguninnguagullu inuppaalussuit imarmiunik piisaarutilissuit tikillugit uniffigiinnarpavut. Imarmiut neqaannik ooqattaaqqaarluni ippingiatornaraluarpoq sunaaffa kingorna sungiussassaq. Tikeqqaarattalu imarmiunik piniarneq paasisimasaqannginnermit piniarfianillu nalunermit pingaartumik inersimasortatsinni nerisuuinnarneq pikkunnaraluaqaaq. Tamannalumi ilungersorluta sungiusarniarnitsinnut kaammattuutigiinnarparput. Piseriagassanut inorneruneq ajoraluaqaagut. Sunaaffami aamma kingorna saperunnaallaratta tikisannguavut nunaqqatitaannguavut iluaqusersortalerumaarlugit.
Usiiffa taamani nunaqarfissarsillutalu unissasugut. Sunaaffali angalalinnguassanartoq. Kiisa aamma tassa maangarujussuaq pinarpoq immaqa ajortussakasik ujaannaleqinerlugu, kinguaannguakka kaapajaarfissaannik ujarliutiinnassaqinerlugit. Kisiannimi aamma aappaatigut eqqissiveqaratik inuunissaat eqqarsaatigilerlugu nunarsuarmut nutaamut kajungilillaaraanga. Ai ai.«
Oqaluttuaq taanna Avatap ataasiaannarnani tusaleraluarlugu naalaarluaqqissaaginnarpoq sikisatsiaannartarluni. Tusareersimavaa Arfak avannamut ingerlaqqinnissaminut nangaalersimasoq, kisianni aperinaguluunniit tusagaqarnerminit malugitissimanngilaa nalunnginnamiuk Arfak nammineerluni nalunaariartorumaartoq. Avatap Arfak angalaqatigissallugu iluatigeqaa misilittagartuujummat oqaloqatigiuminartuullunilu erneqarporlu piniallaqqissorsuarnik ajornartorsiulerfimmi ilungersuanissamut ajukkunnanngitsunik. Nalunnginniaattaaq Arfaap meeraagallarami pisigisapiluni puigorneq saperai, puigorsinnaanngisaasalu tamakkua ingerlaqqinnissamut kaamisartuaraallusooq. Taamaattumik Arfak oqaluttuarmat eqqissilluni tusarnaarpaa nalunnginnamiuk Arfaap tamakkua aniatereerunigit ingerlaqqinnissamut aalajangissasoq. Taamaapporlumi. Arfak aatsaarujussuallaatigaluni animmat aamma Avataq anivoq kisimiillu SILA qutsavigiartorlugu.
#	
5
Ingerlaqqinnissamut nangaalersimasut Arfakkuinnaanngillat. Aamma allat qassiit nangaalersimapput, taamaallunilu aamma tutsiuteriallartoq Napaattoorooq tamaani nunaqarfissinniinnalerpoq, Napaattooq taanna Pusigaap Avatakkut paniata uia.
Avataq tamatuminnga tusarsimagaluarnerluni ersitsukkut qanoq iliallanngitsoq Paffik Taartilu nipaannianngitsortaapput. Taamaattoqassanngilaq, inoqutigiit allamik attaveqaleraluarunilluunniit avissaartussanngillat. Nunarsuarmik nutaamik ornigineq ataasiakkaaginnarnut tunnganngilaq, inoqutigiinnut tamanut tunngavoq. Pusigaaq ueqaleraluaramiluunniit Avatakkormiuuginnarpoq, taamaattumik Napaattooq piumajunnaaraluarpalluunniit Pusigaaq ingerlaqataasussaavoq sussa unnit uini avikkaluaruniuk. Tamatumuunakkut uip kisimi nuliaminut oqaasissaqarnera atortuunngilaq. Taarti nuannaarunnaavippoq arsukkani atsiani ilaginagu ingerlaqqinnissartik sapivissangagamiuk.
Aleqani naalagarsiorfigiuakkani kisiffigiunnaarlugu ullut ilaanni aperaa Avataq qanoq iliuuseqarniannginnersoq. Qanormiaataama akineqallassava, qanorliaasiit soqutigineqanngitsigissava.
Arnaqa aqqaluani isigimmersorsinnarlugu oqarpoq: »Taarti suleqaat. Uanga arnaagama oqaasissaqannginnama aperissanngilarma, aamma Napaattooq qanoq iliorniarpat uagut oqaasissaqanngilagut. Pusigaaq uiata kisimi oqaasissaqarfigaa. Aamma Avataq qanoq isumaqartoq naluara, aammami assigiippoq.«
Taarti oqarianngitsoorpoq. Tamaassagamimi itigannguarujoq. Kisianni nikalluinngilaq taanna Paffik anneruniarnikkaaq isumalluutigigamiuk.
Aqaguani Tarti toqqup eqqaani qamutinik iluarsaassisoq Arnaqap ornippaa. »Taarti, Pusigaaq qimalluginnguatsiaqaat. Ajunnginneruvoq illit Napaattooq oqaluukkiartorukku. Paffik oqarfigereerpara tamakkununnga akuliutissanngitsoq. Aammami anernimi aallariataartarneri suli iluamik naalakkersorneq saperpai. Illit utoqqasaanerugavit Napaattooq oqaluulluarsinnaaneruat.«
Taarti oqarani niaqquminik anngaaginnarpoq, tupigutsannermimmi aamma oqaasissaarukkami. Tupinnaraluttuaq. Suli Taartiulluni aleqami suliassikkaani, angutitut naatsorsuutilerneramini. Suliassissutigineqartormi sapissannginnerpaa. Peqqissimileraluarpoq aleqani ippassaq oqarfigisoorsimagamiuk. Tassaasiit immaqa kukkuluttuinnassaqinerpoq.
Napaattooq tikikkunnarsimmat Taarti kangerluk qingerlugu aallarpoq arrinani, isumaannarmigut oqaasissiuutigaluni. Qanormi oqassagami? Napaattoorluaasiit
aamma oqaasissalissuussanngitsoq. Aappaatigulli Taarti tassaatippoq Napaattuup qaniginerusaa, oqaatsimigut tamanna ersersinneq ajoraluaraa pissuserisartagaasigut tamanna paaseqqajarsorigamiuk.
Maanna angutit taakku marluk toqqup iluani issiapput neriluutigalutik. Pusigaaq nerisassanik sassaallunilu anisimavoq toqqit arlaannut iseriartorluni. Paasereersimavaa Taarti oqaasissaqarluni aggersimasoq allatigut isertarnerminit pissusia allaammat.
Nipaaginnaraluaramik Taarti oqalualaarujoorluni aallartippoq. Qanga iluaallak. Taamaallunimi oqarpoq:
»Kingusinaartuuleraluarnerlungaasiit ullumi qamutit iluarsaallugit aallartippakka aallariataaqinagatta. Aalajangiisussaq aalajangiippat uanga kalikataannaagama ingialluutiinnartussaagama.«
Napaattooq nilliallassanani nakangaannarpoq.
»Aasivipput manna nuanneraluaqaaq, piniagassalissuulluni pingaartumik pinerrarissuni pigajuttunilu. Ataasialinngilagulli nunaqarfinnik taamaattunik najugaqartarluta, soorunami aamma ilaanni eqquinerliortaraluarluta. Allaassannginnamimi, inuunerput taamaakkami, kaapajaartussaasarlutalu qaarsilaartussaasaratta. Taamaattormi inuulluataarfissuarnik nunaqaleraluaraangattaluunniit siunnerfigisimasarput toraarlugu aallaannararaagut tikisatsinni suli pilluarnerujumaarluta ilimasuttaratta.«
Napaattooq sulluni oqassava.
»Uangakasik angutaalluartuuguma pilersugassannilu inoquteqareerlunga immaqa aamma piniarfigissuni uninngaannarusuttarsinnaagaluarpunga. Kisianni aamma kisermaajugama qatanngutinnillu ernernillu saariarfissaqarnanga eqqarliinnarigaluannik saariarfissaqarneq iluatigisaqaara inuunermi nalunartorpassuit pillugit. Pisinnaaninnguaralu atorlugu ikiuunniaruma aamma nalunngilara kinguaannguakka saariarfissaqarumaartut qanoq ilisamik piginnaaneeruttuussagaluaruma. Saariarfissaqarluni ajunngeqigami.«
Taarti imminut tupigitsaappoq immaqa inuuleramili aatsaat taama sivisutigisumik oqalukkami, asulumi torrallaannguatsiaqaluni. Immaqaana angutitut isigisaajartuleriarami piginnaassusii isertaagaluit takkussoriartulersut, oqalussinnaanermut allaat. Kaamuumiinnarlunilu suli oqaasissaqarsorigaluarluni nipangiinnarpoq Napaattuup sianiilikaartuunngikkuni isummani paasereersimassammagit. Nipeqarani aapparsuarmi qanoq pinissaa utaqqiinnalerpaa. Taamaallunimi Napaattooq oqannguakkuloqaaq:
»Pusigaap oqaasissaa naalaaginnassavara.«
Taarti oqangajulluinnaraluarpoq aalajangigassatigut taamaattutigut ar nat oqaasissaqanngimmata Napaattooq nammineerluni aalajangiisariaqartoq. Kisianni aamma imminut assersuutilerallarluni arnamut naalagarsiortarnini eqqaallugu
oqanngiinnarpoq. Aammami tamatumuunakkuttaaq Pusigaaq uiminit oqaasissaqarnerunnguatsiarmat. Pusigaaq ataataminit anisitaalluni ilagisaminit qimaguttuusimagaluarpoq, taamanili ilagisanit avissaarniarnerinnarmit pinnani angutigunnermit pissuteqarmat ilagisaasa avissaarnivittut naatsorsuussimanngilaat alarsimanagulu. Pusigaarlu ilagisaminut takkukkaangami pisariaqagaatut, tassa arnatut uilittut ilassineqartarpoq. Taartip qujagisani neriulluarfigaa.
Anigami meeqqat eqqaani pinnguartut takugamigit arlaat suaarpaa: »Uumannguaaq, Pusigaaq toqqit arlaanniippoq oqarfigiartorallaak uiatagooq qaaqquaa.«
Pusigaaq isermat oqarfigaa: »Nalornisoorumanata oqarfigiartorpassi uagut ingerlaqqinnissarput piukkoorutigileratsigu.«
»Unami qanoq oqarpa?«
»Oqarpoq pikissutissani isumannaarunigit ilaaqqulluni aallariaannaalluni,« Taarti akivoq.
»Ajunngilaq Taarti, qujanaqaaq aggeravit, illit aggeqqullarlutit. Una isumaaruttuuleraluarami.«
Aatsaat taama Taarti nuannaatsappoq, soorlu sorujussuarmik isumannaagaqartoq. Taamaapporlumi. Isumassarseriaramilu kaamuumiinnarluni nangippoq: »Taajakkua aamma qiimaallerujukkaluaramik massa massa tusatsiagaannaat tamatigut upperisariaqanngitsut. Taavalu uppernarsinerussagaluarpaat ilissi ilagalunga takkukkiartortuugussi, uangapalaaq upperineqanngeriataarsinnaagama.«
Pusigaaq: »Ilagalutit takkukkiartussaagut.«
Silamilu pisassaqarluni animmat Taartip Napaattooq orneriarlugu tinnerlugu oqarfigaa: »Ajornaqigami uagut arnanut naalattussiaannaasimagatta. Iluaqutaasarpormi,« illariallarlunilu.
Aapparsua qungujuinnarpoq.
#	
6
Inuit ileqqorisarpaat naammattunik pissaqarnermik nalaani nerrittartorsuullutik, tassalu taamanernilli taanna »kajunngutigiilluni nereqatigiinneq« takornartaajunnaareerpoq. Inuit inuuniarnerminni piniagassat sumiiffiinik silallu allanngorarneranik naatsorsuuteqartuartut ullunik ajorsarfiusunik kaapajaarfiusunik kaannartorsuarnillu allaallumi perlerarfiusunik atugaqartarput, taamaattullu akerliannik aamma atugaqartarput ullunik piisaarfissuarnik imaannaq nungutassaanngitsunik nerisassaateqarfiusunik. Aalajangersimasunik nunaqarfeqartillutik nerisassaassuarmik ilaat toqqorsimasinnaasarpaat qinnillugit pissaasualernissamut sillimmatissanngorlugit, kisianni piliniarneq kingorna inuit aalajangersimasunik nunaqarfeqalerneranni pinngitsuugassaanngitsutut atorneqalersimasoq taamani ileqqorineqanngilaq. Taakkualu angalaaginnartut nooqattaartuartullu sillimmatissanik katersaqarneq ileqqorinngilaat. Aasaanerani qimussimik angalaarsinnaajunnaarnerminni nunaqarfissillutik uninngaaleraangamik nerisassisarput nutaartukkaminnut allanniutigalugit mamartuliaminnik nerersuaatissaminnillu.
Soorlu taamani, Avatakkut ingerlaaqataasalu aasivianni. Piniagassalissuaq naammattoorsimagamikku piisaartorsuupput, soorunami ingerlaaqatigiit ilaat uniinnarumalersimaqilit. Akuttusinatik nerrittartorsuupput mamartuliaatiminnik sassaallerlutik, maannalu ingerlaaqqilernissartik ungasigunnaartoq qularnarunnaarmat Avatakkut nerersuartitsinialerput.
Ukiarpalaalerluni silagissoq ualiarsaalersoq inuppaat Avatakkut toqqata eqqaanut katersuupput. Tupaasamit pequusivimminnit annissulerpaat piareersareersimasatik. Tamassa qilalukkat kipiinnagartaat mattattallit mikiarsimangaataaramik neqitaat mattattaallu isumaminnik katagartut, savilersuuttariaqanngitsut. Orsua neqaanut igilluaruttorsimagami neqaa oqummiinnarlugu qarngup iluani isumaminik aattartoq. Allatulaaq mamarsarumasut pisinnaavaat ussuit kipiinnagartaat taamaalillugit sanaat, kaavi mattattut ilillutik aqilisimasut. Tamassa puisit niaqui mikiarsiat qarasaanik illulerlugit mamarsaatissat. Mamarsaataalluaripput nerisassat alutornartut ulluinnarsiutaanngitsut, tassa kangut meqqui atatillugit puisip amianut neqaaginnakkamut poortorlugit mikiarsiat, kivissat, aammalu taamaattut amiikkat erisakkalluunniit saattuni siatat. Tamassaagaluarippullu eqaluit nutaat panersuttuliallu, neqitukkanut apparsaatigalugit akunniliussassat. Tamassa tuttut neqaat illinnarnersiuinnagassat, igguarumagaanni, paterumagaanni naammamik, tamuarusaarumagaannilu tamassa tuttut panertui tunnorsuinik illuperagassat. Nerisassat naammaannakannersillugit nereqatigiittarnermi pissusiusut atorneqanngillat, sassaalliussat amigannguanngimmata tamalaaqimmatalu piumasut piumasaminnik killeqarnatillu nerrissinnaapput. Kuuk imeqarfik ungasinngimmat meeqqat immitsisuupput, inuimmi ilaat nerilluarumariarlutik nerisaminnut akunnequtsiullugu naammattumittaaq imertarmata.
Ulapputeqannguannginnamik silageqimmallu nerrinnerat sivisoqaaq, nerisanik imikkamillu anitsiartuinermik akunniliinnagaasarluni. Tassami mamarsarlutik nerisut qaarsillarniinnanngitsut taamaaliortarmata. Kiisami imaalillartoq upattoqassaarmat nerisat sinneri pequusivimmut eqqussuunneqarput. Taava angutit arnallu piumasut Avatakkut toqqanut isaapput, tassami ilaannikkut ileqquusartoq malillugu nerersuarneq oqaluttuaqattaannermik naggaserneqartussaammat, nilissiiutigaluni puunngakkiartuaarutissanik.
Kinamitaava appeqqaassava? Tiggaaq appeqqaartussatut toqqarpaat.
#	
»Qavaningaatsiarsuaq nunaqarfigisimasatsinni angumeraarput Kunuk, taamani utoqqasaarsuanngoraluarluni suli pissarsuummat Kunussuarmik taasagaat. Ersinarsaanngikkaluartoq uagut meeraalluta ersigikujuttarparput nunanngooq timaannarsuanit aggersuummat. Tassami sunaaffa nunaqarfinnut allanut timaamiunik sinerpartoqartarsimagaluartoq uagut sinerparfigineqarneq ajoratta, nunaqarfipput qaqqanik pukkitsuunngitsunik timileqarami timaaniit imaannaq tikisassaasimannginnami. Taamaattumik avannarparatta qaqqanik maqaasisannguaraluarnarujoq. Tassami suli manna tikillugu ingerlanitsinni qaqqanik aliannaarutissannik qinertuaraluarpunga. Tassaqaana nunamik qaqqalimmik inuuluttartillunga tikitsiumaarujunga. Tassagooq Kunussuaq taanna nunap timaani meeraallutik iliarsororamik nukkanilu najatsillu inisimasuinnanngorlutik imertaassineq annerusumik suliaralugu aa, qilaleqaanga immisilaarallarsinga inuutinniapalaarsimapput. Nunaqqataat qavanngaanniit avannarpartertuusimapput timersernit nungunngissaaleramik, tassalu avannarparternertik naammagilerlugu uumasoqarfianut akunnaannerusumut nunaqarfississimapput timersiillu tusassaaramikkilluunniit ilimagiunnaarsimallugit. Kunussuup tupigisarpai ilimasuersimammata, immaqagooq inuulluarnermit. Ataatartik piniallaqqinnerit angallarinnerillu ilaat qanorluunniit mulugaluaraangami perlasiuitsoq ilaanni tikinngitsoormat pasisarpaa timersernit pinerlineqarsimasoralugu, oqaluttuaasartullugooq najoqqutaralugit taamanili nammineq ilimasupilulereersimavoq. Tasinnguaq qaqqasunnap killinganiittoq imertarfigisaramikku aliikkutaralugu ungasiaraluilluunniit tassunga tarranissimaneri isiginnaartarsimavaat ilaanni qineraluarlugit takusassaanngitsut, eqqaamavaralu Kunussuup meeraasugut oqaluffigisaraatigut tasinnguit tarrasiortaqqullugit takunngisassaagaluinngooq ilaanni taamaalillugit takuneqarsinnaasarmata. Taamaallunigooq ilaanni unnukkiartuleraa aasimmiaasiit imertarluni tasinnguaq tikillugu qiviariallaraa uku sorsuinuku inuppassuit ingerlaartut. Tarraannaateriaraluaramigit tarraannaagunik uninngaannassammata misissorluarniariarlugit tassamiuku ingerlasorsuit. Imertaatini qimaannarlugu tamavikasiat angerlamut, isiitigaluni torlormioq: »Timersiit arpaleqaatigut.« Taama upperineqarluinnanngilaq, tamassa ilaat immaqa nerilluarsimanermingaasiit imerutsassimavallaat uangattaaq qilalivippunga immisilaarallarsinga imertarasuaqqusillutik oqaasipilullutillu tuavisaarisut. Upperinngimmanni imertartuusaassalluni anilerami qatanngutini pasinanngitsumik usserarmatik silamut malippaat. Aneriaramik oqarfigai: »Tassa timersiit nungukkiartorpaatigut uagunnguakasiit toqqorfissarsiorniarta.« Toqqup silataaniittut orpikut qaleriiaat assapallariarlugit najannguartik tassunga toqqortippaat matoorlugulu, namminnerlu toqqorfissaasinnaasumik allamik isumaarukkamik toqqup torsuuata timaamiut tupisik torsooqartittarsimagamikkik aaviisa qaleraatalu akornannut toqqupallapput taarsilereermat takuneqarnavianngitsoralutik. Sunaaffamigooq ilumut. Timerseersuit tupermut isaalermata ersinarnerarpai, usiiffamigooq taama aporlutik attatariinnassagaatik, tassalu torsuup aaviisa napisoornissaat aarleqqutigiuannguarlugu. Sunaaffami timerseersuit taamaalillutik tuperpannik naasaraasut. Toqqup inuisa toqorarneqaleramik nipersuat suligooq tusaqqoortarpaa. Taamaallutimmi naammassisimallutik aniammata alitsiilaariarlutik aqqaramik alakkarterlugit tassamiuku qimagutereersimallartut. Aarleriunnaaramik najannguamik toqqorsimaffia orneriarlugu matoorutai piiaramikkik pilerujaat akussamigut ikeqarluni kissaatinngui aneersut, sunaaffa timerseersuit qimagukkiartuutigalutik orpimernit qaleriissat kaportarsimagaat. Kunussuaq oqartarpoq, taamanigooq aliatsannini angigaluaqisoq uumitsannini suli anneruvoq, periuusissaqarnanilu. Suli uumasunnguummat ilaginnaannarneq saperamikku timerseersuillu uternissaat aarlerinarpallaaqimmat iluarsartuuteriarlugu Kunussuup amakkiussimavaa, tassalu taama tupermut isernissaq annilaanganartigigaluartoq allatut ajornaqimmat taquassaminnik atortussaminnillu tigooqqaariarlutik taarmut qimaallutik aallarsimapput timersiit takkukkamik aqqutaat tunullugu, sunaaffamigooq iluatsitsillutik.
Tassa taamanernit ingerlaalersimapput siunnerfitsillu nalullugu. Arriikkaluaqaanngooq najannguartik uneqattaarutiginermit. Kunussuup pinertunerartarpaa. Qujanaqaarmigooq pisissimik qarsunillu tigusisimaniaramik, piniagassaqartittarsimallugulu. Taamaallunimi ullut arlallit ingerlaareersullu najannguat allatut pisussaannginnami toqusimavoq. Tulluartumik iliveqarfissarsiuuteriarlugu iliversimavaat uumasuinnarnit pisassaajunnaarlugu. Qimannialeramikkugooq ila qimallunnaraluaqaaq, qassininngooq uternerput ilerfa isumannaarsariartorlugu. Taamanigooq upikkamik tassaqaligooq assiminik kinguleqassava, Kunussuaq taama oqartarpoq.
Taava Kunussuakkut nukkilu ingerlaarlutik sinerissamut pisimapput, suli inerpiarsimanngikkaluarlutik aqqutaani nukkassarnermit nukilissuanngoreerlutik. Tikisaallu tassa uagut nunaqarfipput. Ataataga oqaluttuartarpoq namminneq taamani qunusiaallutik ajortorsuarminngooq pissartaqaramik, taannali Kunussuup ajugaaffigisimarataallarpaa, ilamigooq nukkilu tamarmik nakuarsuugamik, Kunussuaq annermik.
Misigisatik tamakku eqqarsaatigiinnarlugit ajorsaatigiumanagit Kunussuup oqaluttuarisarsimavai qaangersimallugillu. Kisianni nukaa taanna allaasimagami, inuk oqarpiajuitsoq nuannaarfeqanngitsoq. Angajuata oqaatigisarsimavaa, tassagooq taamani najannguamik ilerfa naggammik qimalerlugulu qissamik tupikkami. Nuliaqalereerluni qitornaqalereerlunilumi ullut arlaanni tikinngitsoorsimavoq, angajuatagooq allaatinngilaa najannguamik ilerfanut toqujartorsimasoq.
Uanga suli ininngitsunga Kunussuaq utoqqasaarsuanngorunarluni toquvoq. Kinguaavisa ilaat suli taqqava nunaqarfikutsinni, ilaat allamut aallartaramik.«
Tiggaaq nipangermat Masaannaat appippoq:
»Uagut nunaqarfeqarsimavugut qavani imarsuaq ikaaqqaarlugu tikittarissami. Taavalu kujammut kangimut nunarsuaq itiveriarlugu tikittariaqarsimavoq sineriak qaqqalik. Qaqutigooraluartumik tikitsisut inugasaarnerartarpaat. Qangagoornguna taqqavani nunaqarmioq Ungilassuaq, angussuaq pissarsuaq kisianni nunaqqatikkuminaatsorsuaq anguteqatiminik atatitsisinnaannginnami nuliaat piumanermit. Nunaqqataagooq tassa nuliarpassuani qitornarpassuanilu, ilaat inertorsuit angutaarussisani tigummisarilersimasai arnaannut ilanngullugit. Soorunami ersinartorsuugami tikeraaginnarlugu orninneqarneq ajorsimavoq, nalaatsortumik nunaqarfimminut pisut taakku inussiarisarsimavai. Imaaliortarsimavoq: Tikeraanik tikittoqarpat illunullu allanut inissisimappata allassaanngitsumik imminut qaaqqutissavai, aammami kilitsissiaqartarsimagami arajutsisitassaasimannginnami. Tikittut ilaat sumut pinertik tusarlugu tuaviinnaq aallarnialertarsimagaluarput, kisianni sunaaffa qimmitik qamutitillu imaannaq atugassaajunnaareersimasut, tassagooq kilitsissiakasiup suliarisartagaasa ilaat. Inuit taqqakkua allatuulaartuusimagamik. Soorlugooq taanna kilitsissiakasik nakungangaarami akulissani kisiat isigaa atisaqarlunilugooq puisit amiinik illuatungaat qummut illuatungaallu ammut sammisunik. Taannakasik tikeraanik qaaqqusilluni iserpat tikeraat pinaakkaluarunik sussappat, allatut ajornartumik kisianni Ungilassuakkunnut iseriartorlutik. Isertullugooq pulaartut isaalinnguassapput pisussanik isiginnaariat. Tikeraat iserpata nulia erniinnaq Ungilassuup kamillassavaa kamiilu kilumut toqqorlugit, tassa anisussaajunnaarlugu. Taava Ungilassuaq illermut ingikkuni tikeraaq akiminut ingeqqussavaa qilaatigalunilu inngilissalluni isersimasut ingialloraanni. Inngerutini naallugulu tamaannga ammutissavaa naaligaassuaq, tikeraamut periusissani. Piareersorlu isersimasut nillerratissapput: »Tikeraaq qussugit Ungilassuup uniujuitsorsuup naakkiassavaatit.« Tassalu tikeraaq inuuniaammilluni qussunniariartoq naakkiararaa akimut paagullugu, taamaalisorlugooq illapalaannguassaaq nuliarpassuani nutaamik ilagamigit tulluusimaartoq. Ilaannimi tikeraaq naakkiakki qimaariarluni aalassarippallaariaraangat uniortarsimagaluarpaa, kisiannigooq aniguisoqajuitsuuvoq silamut qimaasuugaluaq Ungilassuup sinnersissaata illuttut nulullip qimaasoqarnissaanut piareereersimasup erniinnaq tigusarmagu inuutilertungaassanagulu. Kisiannigooq ilaanni tikeraaq nukittulluarpallaaraangat attarsuit sermiusimallutik quatsersimasut qaanni paggatitittarpaat qanoq nukeqartiginersoq takujumallugu, aammamigooq suilaarsaatissaaleqileraangamik tamakkuninnga aliikkutaqarumasaramik.
Ungilassuaq allaqquttussaannginnamimi qunutitsinersuani suli milliiminngitsoq pissaaneerutsitaasimavoq. Oqaluttuarisaraluarpaat tikeraanngooq pissarsuup sumit aggersuunersup ajugaaffigisimagaa toqutsisaasiatut toqullugu sinnersigisaalu aamma ajugaaffigalugit. Kisianni siulima kingunerilermat taqqavunga pisarnerminnit nalunngeqigamikku oqaatigisarpaat ernissarsuisaanagooq ilaasa nukkassariarlutik pisassaa pitissimagaat ataatamik pineqarnerannut akiniutigalugu.«
#	
7
Nuna apilluni qimusserfissanngorniariartoq avannamut aallaraatiinnaleqaat. Aasivimminni pisarpassuarmik ilaat ikinngitsut qimagaannarsimagaluarlugit qamutit usisorsuupput, nerisassaannaanngitsunik, kisianni aamma pialuutinik inuuniarnermi pinngitsoorneqarsinnaanngitsunik, tupernik, amminik oqortussanillu. Qaannat qamutinut saneraqutsiussimasat akornanniipput arnat meeqqallu, ilaat inoorlaajusavinnguit. Qimmerpassuaqarput aasaanerani puallarsersimasunik, taamaattumik qimoqqaaleramik ipiasunik. Taamaakkallarniarlillumi, nerukkarneqarpiassanatik saniguumilerunik qimmorissiumaarput. Tamaani eqqaani pangallupput nutaqqat naammalerunik qimuttussamaatit. Nerukkaatissaateqartilluni qimmeqaruminallaaraaq, qimmimmi aamma tassaammata qimmeqatiminnut inunnullu nerisassatut sillimmatit. Nalunartorpassuit pillugit inuit tamanna naatsorsuutigereersariaqarpaat.
Nunaannakkut ingerlatillutik unittariaqaleraangamik tupertortariaqartarput aput illuikkiuutaassalluni suli naammalersimanngimmat, aammami suli issilivitsinnagu tupeq tujorminanngeqimmat. Taamali angalanerminni toqqit ilaannaat nappartarpaat unnuiinnassalluni tupermi tattuutilaaraluaraanni soqutaanngimmat. Imaq sikusimanngitsoq imaluunniit sikunera naammanngitsoq tikikkaangamikku ilaanni sikkorissitsiillugu sivisujaamik uninngaartarput iluatsillugu nutaartugassarsiuutigalutik. Taamali unittaqattaaraluarlutik avannaa siumut noqitsisutut misigisimajuarpaat, tamassalu taarsiartuaaq, issileriartuaaq.
Qimusserpassuulluni inuillu ingerlaartut taama assigiinngitsigitillugit qimagaanneq ajornanngikkaluarpoq. Ilaasami nuliatik ernissagaangata tamaanga oqquartamut pissullugit illuikkiornissamut annguttoornarsigaangata ernisittaraluarpaat, naammassisimaannartulli aallaqqittaraat ilaanni ulloq ataaseq ilaannilu ullut qassiit qaangiuttut ilatik uninngaviini angusarlugit. Ataasianngilarli arnat ernitsorlullutik tuaviuussaavallaarlutilluunniit ilaminnut anngutinngitsoortartut toqu uniinnarnerluunniit pissutigalugit. Meeqqat napparsimalerlutik qamutiniitillutik toqusimasut ilivernissaat uninngaarnissamut utaqqisiinnarajuttarpaat. Taamatullu ataasiartaanngilaq utoqqalivallaarnermit napparsimanermilluunniit pissuteqarlutik sapilersunik ilaminnut ingerlaniartussanut akornutaajumanngitsunik maangaannaq imaluunniit illuigakumut qimatsittoqartarluni. Inunni angalaannartuni pissutissaqarani uninngaannarneq kingunipiloqarsinnaavoq, taamaattumik ingerlaqqinnissamut akornutaasussat qimataaginnarlutilluunniit qimatittariaqartarput ingerlaaqatigiit ataatsimut inuunerat ataasiinnaap inuuneranit pingaarnerummat.
Kisianni piaaraluni qimagaanniartoqanngilaq. Soorlu oqaloqatigiissimanngikkaluarlutik nalunngikkaat nunarsuaq tikinniagartik qilanaariusaarlugulu ilaatigut qularilertagartik tamarmik pissarigitsik. Ingerlaaqatigiillu arnartaminnik meerartaminnillu nassartut tamarmik nalunngilaat akornutissamik pineqariataarsinnaallutik, ilaminnik utaqqisaqarumanngikkunik aamma namminneq utaqqineqarumanngissinnaagamik. Ingerlaaqatigiinnerullu nuannersua aliikkutaallunilu qiimmassaataasartoq ikioqatigiiffiusartorlu inuit taamanili pigereerpaat.
Ingerlaarnersuarmi nalliuttarput akornutit misigisapiluillu inuinnaalluni imaannaq anigoriarfissaqanngitsut. Inuit pissaanernik qulangersimannitseqarput naalagarsiornartunik. Pissaanerit taakkua qulaanit ataanillu ingerlaartut isigaallusooq maligassareqqusaminnik malinninngippata periaatsimikkullu ajuallatsitsippata, ilami inuuniarnerminni ilungersorlutik nammineq ippinnartuusorinngisaraluaminnilluunniit iliorpata ataasiinnaanngitsumik, kisianni ingerlaartunik tamaginnik pillaasinnaallutik ingerlaartut nalaanneqaatigiumanngilluinnagaasigut, tassa silarlussuartigut piniagassaarunnertigullu. Taamaattoqartillugu saariarfissat tassaasarput angakkut.
Avataq timaamiuulluni alliartorsimavoq timaamiullu angakkussanik perorsaasarnerattut perorsagaasimalluni. Meeraanermini assut sinnattoqattaartarsimavoq iteraangamilu sinnattorisani assut isumalioqqutigisarlugit. Sinnattorajuttarsimavoq taartuinnarmiilluni, taavalu takulersarsimavaa qaamaneq ammalortunnguaq neruttoriartortoq, taannalu aqqutigalugu ersersarsimavoq suunersoq, sinnattornerit tamangajaasa isikkua allanngorsimasarami, ilaanni ersinarluni ilaannilu inussiarnersaartarluni. Taava sinnattortoq tikikkaangamiuk oqaluffigisarsimavaa kisianni paasinngisaanik. Taamaattormigooq oqaasiisa ilaat utertagai ilikkarlugit kingorna angakkunngorami namminnertaaq atortalersimavai.
Kiisa meeraajunnaalerpoq sinnattortuarluni. Taava ilaanni angakkortarsuartik Imeruerneq misigisartakkaminik oqaluttuuppaa. Taassumalu oqarfigaa: »Qaamaninnguakkut neruttoriartortukkut ersersoq takusartakkat tassa SILA. Taassumaana angakkussatut aalajangersimagaatit. Angakkunngorumaguit taama piareersarniarallaat, naammagilerukkit angakkunngorsarumaarpakkit.«
Avatap silattorlualeramili nalujunnaareersimavaa pissaaneq suna imminik qulangersimannillunilu naalagarsiortitsisuusoq ikiuisuusartorlu. Tassalu SILA, inuit ilaasa paqumisullutik ilaannikkut taaginnartagaat PINNGA. Taanna pissaaneruvoq nalunaarsoruminaatsoq sumerpiaq ineqarneranik qanorlu isikkoqarneranik siunersissaanngitsoq. Ilaannimiaasiit takuniarneqartarsimagaluarpoq nersutitut arnatulluunniit isikkoqartillugu. Taamannalli oqaluttuartartut upperineqarpianngitsuupput SILA silaammat, pissaaneq paasissaanngitsoq silaannarmiittoq, isikkumigut pinnani kisianni inunnut nalliutitamigut malunniuttartoq. Silapiluk, silagik silallu
allanngorarneri tassa SILAp nalliutitai inuit inuunerat qanoq iliornerallu najoqqutaralugit nalliutittariaqartakkani, taamatullu inuit silamik tunisarpai pisariaqaraangallu aamma silaannik arsaartarlugit.
SILA mianernartuuvoq. Silamuinnaq naalagaanngilaq, kisianni aamma piniakkanik nakkutiginnittuuvoq. Tuttut aqqutinnaarsuartik nigorlugu allakkuulersimappata imaluunniit takkuffigisartagartik eqqorlugu takkutinngitsuuleraangata tassa SILAp taamaalisitsinera inunnut piniakkaminnik nalinginnarinnissimasunut pillaataa anusinngorsaataalu. Taama pillagaanermut pissutaasut angakkut paasinialertortarpaat, tuttullu ingerlaarfimminni asuli toqutaasimallutik asiusut taamalu ilaminnit nigortinneqarsimasut tassaapput SILAp takujumanngisai. Inuit tamatumunnga pisuusut misinnartumik pillaateqartinneqartussaapput, soorlu tuttup ilaanik aalajangersimasumik nereqqusinnginnermik imaluunniit ulluni taama taamalu amerlatigisuni nereqqusinngivinnermik. Piniakkatigut ajutoorneq allanittaaq pissuteqarsinnaavoq. Arnat piniakkanik asiutitsisut iliornissarlu eqqorlugu amernik suliarinninniarluarsimanngitsut tassaapputtaaq SILAp ilaginnarumanngittagai. Taakkuattaarli aamma misinnartumik pillaateqartitassaapput. Tamakkuinnaanngitsutigullu inuunerup nassataasigut allatiguttaaq SILA isiginnimmat ajuallatsinnaveersaarlugu angutit arnallu tamarmik pitsaalisassaqarput. SILA ersinaraluarpoq, kisianni pissaaneruvoq ajunngitsoq inuit inuunerata ernumanaateqartuartup isummannaatsuunissaanik nakkutiginnittoq. Taamaattumik aamma taassuma nammineq angakkussat aalajangertarpai angakkut angakkuiusut aqqutigalugit inuit misigisaqartillugillu nassuiaattariaqartaramigit.
Avataq angakkunngortitaanissaminut naammaginarsimmat Imeruernerup inuit nigorlugit aallaruppaa. Imeruerneq illuigaaralioriarluni Avataq amaarlugu tassunga eqquppaa nerisassaminernillu taqussilaariarlugu qimallugu. Avataq illuigaaqqami mattussaalluni imminuinnaq sammilerami aasiit sinnattorujussuartalerpoq iteraangamilu sinnattuni takorluuganngorlugit nangiinnartalerlugit taamaalilluni sininnerluni eqqumanerluniluunniit paasisimajunnaarlugu. Sinnattorisartakkani taanna qaamaneq putunnguakkullusooq qinngortoq tassuunaqquttumillu imminut aggersoqartoq pigiuarpaa oqaatsillu takkuttup oqaaserisartagai ilikkariartorusaarlugit. Taava tassaniinnini sivitsulillartoq takorluukkani ersersivillugu ersersissimavaa, tassagooq inuk imminermisut isikkoqaraluarluni kisianni amernik tuttup amerinngisaanik atortoq akoqanngitsumillu qulitsaqarluni. Imminermisunngooq oqaluppoq, kisianni oqaasiisa ilaat paasissaanatik. Oqarporooq imarsuaq ikaarlugu tamaanga pisimalluni Avatamut toornanngoriartorluni. Tassagooq taanna toornaliuppaa, kisiannigooq aqqutaa sivisusarsimanermit qernaraluarlugu takkuttuaannartarsimannginnami. Taamaattumik kingorna allanik qernaruminarnernik toornartaartarsimavoq toornartaaqqaani taanna pigiunnaanngikkaluarlugu.
Avataq sivisoorsuarmik illuikkamiissimavoq Imeruernermit takuniarneqatsiaannartarluni. Aatsaanngooq qiulernermit perlimoornermillu ajulisuulivimmat Imeruernerup angerlaappaa tassalu angakkunngortoq oqaatigalugu. Kisianni kingorna angakkuunermut pissassartuartarsimavoq soorlu silapilusseeriarlugu kisimiilluni asiartarluni, tamaanilu SILA kisiat inooqatigalugu nalunartunik paasisassarsiortarluni. SILAlu ima atsigisumik atassuteqarfigilersimavaa toornilluni ilaanni toornani aqqutiginagilluunniit atassuteqarfigisarlugu.
Avatakkut sinerparterlutik sinaamiut immap piniagassaataanik inuussuteqarnerusut inooqatigileramikkik paasivaa sinaamiut pissaanermik allamik attaveqartut Takannakassaalummik taaguuteqartitaminnik. Tassagooq taanna arnaq qaqullummik uisaarsimasoq angutaata aagaluarlugu qaqulluup nuleerisup anorisarluni umiaq kinngutinngersaalermagu imaanut igissimasaa, kivigamilu immap naqqani najugaqalerluni piniakkanut imarmiunut naalaganngortoq. Paasigujaattaaq sinaamiut arnaq taanna mianernarilluinnaraat pitsaalisarpassuaqarlutillu ileqquliuuseqarlutillu Avatakkut namminneq mianernartorsiornerannit annerujussuarmit. Sinaamiut ilaasa SILA eqqaamagaluarpaat attaviginiartarlugulu, kisianni ataatsimut oqaatigissagaanni pingaassuseqanngilaq. Avatap ilitsoqqussani atuinnarlugit SILAmillu angakkunngortitaasimanini pingaartillugu SILA attavigiuarsimavaa Takannakassaaluk nalusani attaviginiassanagu, aammami SILAmik attaveqarnermini pakatsisinneqarsimannginnami. Taamaattumillu sinaamiut angakkortaannit angakkuunnginnerusutut isigineqartarpoq, aammami angakkuussutsi nalinginnarinnginnamiuk. Sinaamiut angakkortaat ingasagisarpai ilaat soorlu namminerminut naleqqiukkaanni angakkuunermut sungiusaqqalaarsimasulluunniit pingaarniarpallaaleraangata. Pitsaalisassarpassuit maleruarnissaat annertuumik pingaartinngilaa tamakkunuunatigut nammineq killilersuisinnaasorigami. Kisianni aamma nalunngilaa nunaqqatiminnit immikkoortutut isigineqalissanngikkunik pitsaalisassanik atueqatigisariaqartarlugit.
#	
8
Ullut arlaanni ikerujussuaq ikaaleraallu issangisserluni nittaallerpoq ersinnitannguerullugu. Anoreqanngilluinnarpoq suialaarninnguamilluunniit naami. Qimussit suaartaallutik tammaanaveersaaraluaramik kiisa ilatik tusaajunnaarpaat. Ingerlaniaraluarput kisianni sumut ingerlanertik paasisimanagu. Avatap erni Paffik suaartaraluarlugu nipaarutilerami nipangiinnarpoq qimmillu piumasaannut ingerlatilerlugit. Taamaalluni oqarpoq: »Nunasiutinnguara ooqattaarallarlara.«
Nuillami paani passussilluni aarnuarpaalussuani sattaaraluarsinnarlugit oqarpoq: »Naamik, periarfeqanngilaq, immaqa katappara.«
Arnaqa akivoq: »Eqqaamaviuk taamani Taartip nunnissummatigut nunasiutit sunniisinnaanngitsoq oqaravit? Taamanili igippara. Taarti suaarniaruk, taassuma angallasaa nakuuneruvoq.«
Avataq akerialissasorlu tassanngaannaq anorersuaq pitorarpoq. Allatummi ajornaqimmat oqqumut saaterput. Anori immap tungaanit pimmat nunninnissaq qularnarunnaarpoq, kisianni sumut? Siku nalloortalersoq tamaviat timmut, tassalu pillarlutik tarrajuttoq nunaassasoq ersiallattalersorlu imaannarsuaq tikippaat, tassalu aamma kingunerminni sikup aserortertup malersoraatillusooq.
Avatap ilaasuni nulii Utsiarlu suaarpai: »Seqornerniaritsi, oqartinnanga uittoqassanngilaq.«
Taama oqarlunilu atsipaaminit passusseriarami nanuusaq saaninnguaq tiguaa. Oqummiullugulu qamutit saneqqutiinnarlugit siumut aallarami taamak nipaqaraluanngilaq, taamaallaat kingornani qimmiisa pangalluttut ikkuluppaluat kisimi tusarsaagami. Tassuugunngullartoq oqummiani peerlugulu ilani ueqqullugit ueriallartut sissamut majorassimatannguarput, sikup aserorternerisa tipeqqasut ingiulimmit qaarsarisat avataat tamarmi imaannavissuuvoq.
Allatummi ajornaqimmat illuikkiuinnarlutik silagissiillugu uninngalerput. Ullut qassiit uninngapput. Erseriarmat nunakkut perusaarlutik nunninniarfigisimasartik tikeriallaraat illuigarpaaluit nappaatitersimasut. Ilisarnaqaatit Taarti tikilersunik niuffiuisoq. Avataq sulluni oqassava, Taartikkulluunniit iserfiginagit illuigassartik suliarilerpaa. Kingunerileraa qimussit takkuttaraat, ilaat ullut qassiit qaangiuttut aatsaat. Paffik aamma angunni malisungaannarlugu anngukkujoq, qiimaqaluniaasit. Sunaaffami nunami oqquiffissarsisimallutik ataatanngorsimasoq nukappiarakullassuarmut.
Angutaata pilerpaa: »Sila imaannaanngitsoq takoreerpat. Ileqqussaasut maleruarluaraluarnerpasi? Mianersuaalliortoqarsimammat uisaassaangajaqaagut.«
Paffiup tupigusuallalluni angunni isigaa. Utoqqaq sulersoruna? Ilungersornartorsiortillutik maleruagassat malinneqanngitsoorsimanerannik pisuutitsiuitsoq taamaattumik ilungersuuteqartunik tusaanermit kiminneqalersimaqinerpoq? Maligassanik maleruaaniarnersuaq ingerlarsortuni kigaalatitsiinnassanerpoq? Angunni akissanagu isumalioqqaaraluarami isummiussani kingulleq nangiinnarlugu oqarpoq: »Uninngaartilluta maligassavut malinniartarpavut, kisianni aallaqqaarsimaleratta siunnerfitta angunissaa kisiat siumut isigigatsigu illit oqarputit anngunniassasugut maligassat persaqqutiginagit, nalunngilarpullu taamaattunik persaquteqarpallaat uniinnarlutilluunniit utiinnartariaqarsimasut.« Kissaammerlunilu nangippoq: »Ataatagigaluarlutit oqarfigiinnassavakkit: Nuliara pillarnialissagaluarukku ilissinnit avissaarlunga kisima ilagisakka ilagalugit aallassaanga, ernera nunarsuarmut siunnerfitsinnut anngunniarniarakku. Aamma Taarti ilaajumaartoq nalunngilara.«
Qangaappat erni nipangeqqussagaluarlugu Avataq maannakkut akkisissaqanngilaq. Tunullugu illuikkaminnut iseriartorpoq ilumigut ernermi aalajaassusia nuannaarutigiinnarlugu. Ilaqutariit taamaakkunik ajutoornavianngillat.
Aamma Paffik illuikkaminnut iseriartorpoq. Iserami nulii oqarfigaa: »Singerneq, ullut arlallit tamaaniikkallassannguatsiarpugut. Ernisut maligassaat illit sungiusimasatit atorniakkit unioqqutinnaveersaarlugillu.«
Avataq taamaaliortussaagamimi toornivoq uisaassaangajannerminnut pissutaasut paasiniarlugit. SILA ersersittaraluarpaa ugguunannguarli tammaasarlugu. Akineqannginnami soorunalimi paasisaqanngilaq. Nalunaartussaagamili nalunaarpoq taakkuagooq maleruagassaminnik maleruaanngitsoorsimasut. Taasaalu taakkua tassaapput anngutinngitsoortut ilaat, qassiuppummi anngutinngitsoorsimasut utiinnarsimasut ajunaarsimasulluunniit.
Qimusserpaalussuit avannamut ingerlajuarsinnarput. Ingerlaaqatigiit Avatakkut ilagisaallu ikiliartulersoriniarlutik allanik ilataartarput aqqutiminni inunnik uninngaartunik naapitsisaramik, tassalu tamakku avannamukaajugaluit arriillisoortut ingerlaqqissinnaajunnaarsimallutillu ingerlaqqikkumajunnaarsimallutilluunniit utiinnarsimallutilluunniit piniarfigisinnaasaminni nunaqarfissiinnarsimasut. Ilaat avannarparsimagaluarlutik piniagassarliornersuarmut misillertitaasimasut atugarliorsimaqalutillu peqqavillutillu utimut annassimasut avannamut ingerlaqqinnianngivipput nunagigaluaminnullu uternissartik imaluunniit piniagassaqarnerusumi nunaqarfissinnissartik kisiat eqqarsaatigalugu. Uninngaareeraluilli ilaat qimminik angallatissaqartut tikerlaanit pileritsatsinneqarlutik avannamut ingerlaaqataalersarput, aammami nalunnginnamikku angalaqatinik isumalluuteqarluni pissarsioqateqarlunilu inuuneq isumalluarnaateqarnerusartoq. Tamannarpiarlumi aamma pillugu ilannguffigisaasut ilagilikkatik qujarutiinnartarpaat pisariaqarfiisigullu ikiorniartarlugit nalunagu immaqa arlaanni namminnertaaq taakkunannga ikiorserneqarumaaramik.
Avannamukartilluni ukioq issimigut taarmigullu persuanarsiartorpoq. Ingerlaartut malugaat ingerlaarfitsik piniagassaasuanaqisoq. Ilaanni ullorpassuit uninngaartariaqartarput piniarfia misillugu, pissarsisaraluarlutillu taamaattoq pissarsiarisartagaat naammalinngisaannarput. Imarmiunik nunamiunillu pisaqarfigisimasat orneqqikkaluarlugit piniagassaat peerutereersimassapput, taavalu kisianni piniarfissanik allanik ujarlerniarluni. Taamalu angalajuarnerit pissarsiffiunngitsut angalasunut qimminullu atugarliuutaajuartarput nukillaariartuutaallutillu. Ukiaammat aallaqqaaramik inuit uinigissorsuit atisarissaartorsuillu maannakkut allannguissimapput; piniagassaalatsisarsimanermit pisannguugaluillu qanerpassuarnut agguartariaqartarsimammata naammatsillutik nerissaarsimapput. Inuit pigaluartut qimmii suli nukillaanganerulersimapput ingerlassisoorpiarunnaarsimallutillu. Isumalluutaagamilli imaannaq toqoragassaasimanngillat. Qujanaqaarlimi aallaramik qimmerpassuaqarsimammata, nerisassanik amikkisaariartorneq ilutigalugu qimmit qimuttuunissamut sinnerussat uinigitsillugit toqunneqartarsimapput nerisanut ilangaaqqutissat. Sanigoreersunilli toqutsillattaaraluarluni qimmit nungutinnaveersaartariaqarput qimussinnaajunnaaraluartunilluunniit kinguaassiortussanik inuk angalaartoq pigisaqartariaqarmat.
Inuit nukillaarsimaqisut pingaartumik utoqqaat meeraaqqallu qajannareersut toqusarsimapput, allatummi ajornaqaaq, tamassa tamarmik aqqutissaat. Kisianni aamma toqusut taartissaannik inunngortoqartarpoq, inuunerup kaavittutut ingerlanera inunnissaaq avanersuarmi issittumi atatinniaasaarlutik ilungersortuni atuuppoq.
#	
9
Naammi tamakku angakkut? Piniagassanik aggersitsissallutik sapilerneramik? Sinaamiutoqqat ugguaralugit eqqartulerpaat angakkortatik pillammaasut ilaat nunaminniiginnartut ilaallu avannamut kajungissuseerullutik uniinnarsimasut utiinnarsimasulluunniit. Soorunalimi angakkortaqaraluarput inuiaat ataannarumasut angakkortaaruttussaasariaqanngimmata, kisianniuna immaqa angalajuarnersuup eqqarsarfissaarutitillugit nukillaariartortissimagai. Taannamigooq Avataq angakkuissuugaluarpoq, kisiannigooq allamik sammisaqarami.
Avataq nikallungasunngorpoq. Piffissaasinnaasoq tamaat atorlugu asiarluni toorniniartaraluarpoq, ilaannilumi aamma najorteqarluni. Sammisatoqqi SILA samminiartaraluarpaa, ersernerlussiartuinnartippaali. Nalunngilaa ingerlaaqatimi angakkuittut tatigisarigaanni, kisianni ikiuisinnaanngissusermik misigineq tassa ilukkut anniaat angisooq, timip anniaataasut qaangiuttartutut imaannaq qaangiuttussaanngitsoq.
Ullut ilaanni kisimiilluni SILAsioraluarsinnarluniaasiit angerlarluni illuikkat tikilerlugit unaana Arfaap nulia Pinnarna aqunngasimalluni taava nikutsertoq. Avataq ingerlaannaraluartoq aqqatigut taallugu unissarpaa. »Avataq, uunga oqquinnilaarallarta.«
»Asuliinnaanngitsumik naapinniarlutit naapippakkit, qangali oqaluukkumasaraluarakkit. Arnaqa ilisimatereerpara. Uanga arnaagaluarlunga utoqqaagama ilinnut oqalussinnaavunga. Nalunngilarput angakkorsuusutit, kisianni allamik uagut tusaamaannalikkatsinnik sammisaqartutit. Aamma nalunngilarput sammisat toornisaraluarlugu ajornartorsiutigigit. Taamaakkaluartorli illit angakkoqatinnit pissaanerusutut suli isigaatsigit. Naapinniarikkinuna ima siunnersorumallutit: Sammisat taanna piunnaarallarlugu Takannakassaaluk saaffigigaluariassagit, toornissaguit Arfaap ikiussavaatit, taanna qangali angakkuuniartaraluarluni saperamiuk ikiortuinnanngorami. Iluaqutaasarpormi. Arnaqa ilisimatereerpara, tupaallatsinnavianngilat.«
Iseriartorluni erni Paffik naapippaa, pillagunaraluaqaluni sallororsimasoq. Naakkigiummerlugu imunga isigaa. Tamassa SILAmut uppernikasinnermik immaqa maangaannarsuaq aallarussaat, immaqa aamma maangaannarsuaq nungusussat, asulu aamma namminerisaminnik kinguaaqalereersut. Aamma ernerata angunni isigaa, utoqqalilertorsimasoq, nalunngilaattaaq ilumigut naalliuuteqartoq. Angunni isigiinnalermat qungujoriarlugu oqarfigaa: »Ataata, atagu ajornavianngilaq.« Angutaata akillugu qungujulluni akivaa: »Ilumut atagu ajornavianngilaq.« Nangipporlu: »Nuliallu nukappiarartarsi iseriartuunniarsiuk, anaanavit pissaqartissavaasi. Aamma Taartikkut iseriartussagaluarput.«
Avataq iseriartorami soorlu anersaamik nutaamik pulasaq. Iseriallartoq Pinnarna taqqamaneeratannguarpoq. Nulii saallugulu oqarpoq: »Arnaqa, Paffikkut Taartikkullu iseriartoqquakka soormi aamma Arfak iseriartornianngila?« Nipangersimatsiarlunilu nangippoq: »Unnummut toornissaanga, illuigakasitta inugisinnaasai tusariarniarilit.«
Pinnarna qungujussimaap ataani taqqama anereerpoq, Arfaasortoq.
Avataq illuikkap kiluani aputaannarmut ingitinneqarpoq. Arfaap nalornisiginagu qilersorpaa talii tunuanut aalajangerlugit taamatullu seeqqui imminnut. Qilersuutigalugu angakkut oqaasiinik oqalorusaarfigaa tassagooq pernarluni samunnartussaammat oqaasissaanik ajoqersoraa. Naammassigamiuk amermik matuaa. Tusariat tamarmik atisaminni sukangasinnaasut tamaasa qasuterpaat qulliillu qaminnissaat naalaaginnalerlugu.
Qulliit qaminneqarput, tusariallu tamarmik sequnngingallutik pisussamik naalaaginnalerput.
Taamaallunimi nipi allanartoq uinngiularpaluk tutsiussimalersorlu angakkoq nillerpallaqaaq:
»Halala halala halala lalala!«
Tusariat tamarmik akipput:
»Alii alii alii!«
Tassalu angakkoq tusariallu akioriissimatsialersullu aputerpaluk tutsiuppoq, soorlu suna apummut pulaterluni nipiliortitsisoq. Angakkullu nillianera ilutigalugu tusariat ilatsaasuillutik nillersarput pisitoqarsuatillu atorlugit angakkoq anillanniarnerani ikiorlugu. Taamaallunimi perpallallartorlu angakkoq illerup nalaagut anillappallappoq taamaallaat inngernera aangariartuaarpalukkami.
Tusariat sequnngiullugu inngernertik soraarutinngilaat angakkoq aqqutimini ikiorserfissarpassuaqarmat. Tusariat inngernerannit uummarlutillusooq angakkup atisani peersimasai silaannarmi timmeruaalerput sunaaffa inumminnik ingerlaqatiginnittut. Angakkup aqqutimini naapitarisimasai nipiliorlutik tutsiuttalerput ilaat kamappaluttut ilaallu quiasuppaluttut, anertikkarpalullu tutsiuttarpoq angakkup anigorniagaqarluni ilungersuanerata nipaa. Taamaallunimi imaruarpalussuaq uumasullu anerneri nipaallu tutsiuttalersullu tusariat kajujuummillutik nuannaatsallutillu appippaat taamaalisoqartillugu tusariat pisitoqarsuat imaattoq:
Qilujii qilujii samannga kannga nuilii nuilii.
Qiperorlunga innarterlunga qilujii qilujii!
Tassagooq Takannakassaalummut puisaat.
Avataq illuikkap naqqanit anillallunilu takuleriarpaa qaamaninnguaq sullutut ittoq tasamungaannaq atasoq. Ilisaraa tassa taanna qanga qummukartarfigigaluani, maannali ammuinnaq atasoq. Arfaap oqaluttuussineranit nalunngilaa tassagooq atuaannagassani. Niaqqi suukkiullugu ammut aallarami taamak ajoraluanngilaq. Kingunermini tusaavaa suluppaluk, nalunngilaalu toornatoqqami ilaata uppitsiaap malippalukkaani, toornani piukkunnarnersiorlugit taanna qinngarsimagamiuk. Sullunnguaq atuakkani annertusisorlu kuuppalussuaq tusaalerpaa takullugulu tassamiuna kuussuaq tasamungaannaq kuuttoq. Isumaliulerpoq: Taannaqami piniagassat takkunneq ajorput, asu kuussuaq majorarneq sapersimagaat. Taannaqa ikaarfigisinnaasaminik qinilerpoq. Taamaallunimi takulerpaa allunaamik silinnerunngitsumik kuussuup qulaagut ikaarfeqartoq, allamillu aqqutissaqarnani. Aqqutiginissaa nangiariummerlugu uniinnaraluartoq uppitsiaap tuiisigut illuttut kukimmipallappaa, ikaarfissanilu atuarlugu aallarami soorlu qangataavaaginnartoq.
Kuussuaq ikaaramiuk aqqutigilerpaa narsarsuaq pingutarasaartoq, marraanermit pisuffigalugulu marreqqajaanartuartoq. Uumasoqarnissaanik ilimanaruttorluni naamik uumasorsiassaqarluinnanngilaq. Taamaalluni aamma avalaffigigaluarpaa marulluk puaasartuinnaq, tassalu atiminit inneqartutut marrikkiartulersorlu uppitsiaap-aasiit tinnguteratannguarpaa. Taamaallunimi imaq ersersorlu killingani sissami erserpaa illu, allaassananilumi Takannakassaaluup illua. Illorujutarsuaq qanga aalajangersumik uninngaarfeqarallaramik illugisaminnit annersuaq, arferit niungasuinik saaneqariarluni ujaqqanik qarmalik. Tikisiinnarlugu torsuua tikikkaalu qiluttorsuulluni aneriallartoq ila qimmeq, qimmiinnarnit takuminarnersuaq. Sunaaffa tassa Takannakassaaluup uigisimasaa illuanik paarsisunngorsimasoq. Avatap ersigilerlugu uniinnaraluarluni una soriallartoruna saninnguagut amarornap upakkamiuk, sunaaffa aamma taanna Avatap timaamiuugallaramili toornaa nalunartut pillugit qinngarsimasaa. Amarornannguaq qangali atornerlugu tamatumuuna iluaqutiginnguarujaa. Taamaallaammi qimmersuaq pamiuni kingulliimi akornannut quummiullugu torsuunnut iseriartorami qiloriaqqinnanilu. Isissalluni torsuua alakkariallaraa kakkaak ammut kuungaarami sermersimagamilu quasannguatsiaqaluni najummatserfissaqarnanilu. Iluatsitsivillunilu aarnussami ilaat ujarak aaningasunnguaq nassarsimariaramiuk asuliinnaq ooqattaarlugu miloriutillarpaa, soorlumi tassa suna quasartoq siorartillaraa. Iserterami katassua tikikkamiuk ila portungaarami. Taamaattormiaasiit qaqivaa.
Illumut iseriallartoq arnarsuaq illermi issiajuannguartoq. Ila kamassimangaarami. Avataq suli oqarianngitsoq timaanit saassuppaa:
»Taamangaasiit pissaaleqileramik tikeraartukasik!«
Avataq Arfammit qanoq ililluni saammarsaanissaminik ajoqersuunneqareersimagami akivoq:
»Nunaqqatitta oqaassaannginnermit piniagassatsiarsuit tikiusineq sapilerpaat. Ikioqquguit ikiussagaluarpakkit.«
»Tassa ilissi piumasarsi. Angutit arneriffigisassarinngisaminnik arnerisarnermikkut arnallu erniassaraluaminnik anngiorlutik anitsisarnermikkut pisassaraluasi qimaatissimavaat. Tassalu erniarsuutit allamukassannginnamik niaqqunnunaasiit niperarsimapput uangalu soriarsinnaanagit imaakkamaa: Assani illuttut takutippai sunaaffa inuaqanngitsut. Tassagooq taamani umiamit igitaagami qaqeriartaraluarluni umiap sinaa tigugaalu ikeqqunagu inuai killortarsimagaat.
Takannakassaaluk nangippoq:
»Tassa tamakku uannut kamassaarutaasartut, inuillu naalanngisaartartillutik naalanngisaarnermik kinguneri misigisimajuassavaat. Angakkut takkutikulavallaat soqutigiunnaartarpakka uteqqiappallaaleraangata, angakkummi aamma namminneq pisuusarmata innuttamik soqutigittaatsuliorneri ilaginnaannarpallaaraangamikkik. Illit aatsaat takuakkit. Qaa, qeqaannakisarlutit nutsakka minguiarniakkit.«
Avatap arnarsuaq ornilerlugulu illerup illuatungaanut isini naatileramigit takulerujaa angut amernik ulissimalluni nalaasaartoq. Isigivallaaleqimmagu Takannakassaaluup pilerpaa: »Taassuma sunavianngilaatit soqutigissanngilat, ataatagaana Isarrataatsoq tamaani inissisimasoq, qanoq iliornerminik peqqissimigami isumakkeerfigisaagami.«
Avatap niaqqi minguialermagu arnarsuaq isumagissiartuaaq. Naammassimmat oqarfigaa: »Qullera illuartilaariassagit.«
Qullia illuartileriallaraa eeq tasama piniagassannguit, allamut aallassaarlutik eqitiinnalersimasut. Tamassa puisit, ussuit, aarfit, arferit, ungataannilu tuttuunnguatsiartut ersillattaarlutik. Qulleq illuarteqqissinnarlugu uniinnartoq arnarsuup oqarfigaa: »Angerlarniarit, piniagassat malikkumaarpaatsit, kisianniaasiit taanna SILA ajornartorsiortitsisuujumaarpoq orninneqaraangama ajuallattarami.«
SILA taanna Avatap nalunngeqaa.
Aniartorluni katakkut aqqariallarami taamak kussanganeqaraluanngilaq quasaallanneqarnanilu. Qimmersuaq sanioqqukkamiuk taamaallaat unarusaarami. Utimut aallarluni narsarsuaq aqqutigileriallaraa pingutarasaartorsuulluniaasiit taama marrinartoqaraluanngilaq, tamassalu tuttorpassuit pangalluttut tamarmik kangimuinnaq. Kuussuaq tikeriallaraa illuatungaanut kuulersimasoq, tamassalu puisit, arferit, ussuit aarfillu sarfaa iluatsisimaarlugu ingerlarsorput. Uppiatsiaatiniaasiit
ikiorsiullugu kuussuaq qulaatiinnarlugu ikaarpaa. Qaamaninnguaq-aasiit sullutut ittoq atuaannariaramiuk illuikkap ataanut pulagami qangali illermi issiareerpoq.
Ingillunilu qasusimarpaloqaluni ipeqqajarsimasutut anertikkarluni nillerpoq:
»Pjuh, hii hii hii hii ...«
»Qaammaanniarsiuk!«
Qaammaakkaallu Arfaap Avataq ornippaa ulialu peeriarlugu qilerussaarlugu. Avataq iluamik arngajuerserpoq.
Qallut imaarlugu imereerlunilu Avataq samunnarnilersaarpoq naggataagullu tusariat iluamik naalagiartillugit ilaat kanngusuusaannartilerlugit. Erniinnarlu illoqarfimmi tusariaqataasimanngitsut tamarmik tusarpaat:
»Avatarooq toornilluni SANNAliarami ajorani uterpoq!«
Avataq naalakkersuilerpoq.
»Allatut ajornaqaaq, tamaani uniinnartariaqarallarpugut, ingerlaqqissalluta nukissaqanngilagut. Kisianni eqqarsaatigaara ikeq imaluunniit kangerluunnguatsiavippoq issaq ikaagarput. Sarfarneqartoq paasivara. Taamaakkunilu paava sarfarnikinnerussananilu. Misigisakka naapertorlugit piniagassaqartoq upperaara. Taava angutit pisinnaanerusut qimmit atorsinnaanerusut atorlugit kujammut kangimut aallassapput, maannakkut. Sarfarnersaqaruni tuugaalissuarnik puttasoqassaaq. Aallartussat arfinillit sinnersimassanngilaat, uatsinnermiunillu ilaassapput Paffik Utsiarlu ...«
»Taartilu,« timaanit oqarpallappoq. Sunaaffa Arnaqa. »Taarti ilaassaaq, angallasaa uniuunnavianngilaq.« »Aap, Taartilu, ajunngilaq,« Paffik nipikitsumik akuerserpallappoq.
Upperneq angisimassaqaaq ingerlaaqatigiit perlingajassaalersut angutitaani pisinnaanerusutuat ilagisaminnillu isumagisassaqartut ilagisatik qimaannarlugit angakkup toornilluni oqaasii peqqusineralu piinnarlugit nalulluinnakkaminnut piniarfigisimanngisaminnullu qularnanngitsumillu ungasissumut aallassappata. Taamaattormi sivitsorianngitsoq angutit arfinillit aallarput ukuli qimmerluk!
Sumiissava taanna kangerlussuup sarfartup paava? Kangerluit eqqaamanninniarnerinnarmit taaneqartaraluarput. Taamaalluni Paffik oqarpoq: »Angajullersarput naalagarilarput, Taartip ingerlatillisigut.«
Taarti siulersortiliullugu ingerlaalerput. Aa, inuit qimmillu ukiaammat nukitik pigigaluarunikkittoq. Nukillaarluinnaraangamik unittaraat illuikkiupalaarlutillu, qimmerlu nukillaarluni sapilersoq inunnut qimminullu nukittorsaatigissallugu suuallaanngikkaluaqaaq.
Aallaramik aqaguani ullororaa ingerlaarput, asulu persoq assornaqaluni. Taava
Taarti tassanngaannaq unippoq ilanilu tangertarlugit. Assumut naamaasariannguallarluni isussuinnarluni oqarpoq: »Tuttut!«
Tassalu qimmit qilumisaartalerlutik siumut aallarniartuinnanngortut eqiteriarlugit Utsiaq paarsisunngortippaat. Allat pisissitik piareerlugit qooroq tuttut aqqutigigunagaat pallittorpaat ujaqqallu tunuannut toqqorlutik. Tuttoqarnerpormi? Peqarpat tassaasiit nalaatsortumik pikkorliorfigikasissaqaat.
Aarimmi persumit ersersimaqqalaaginnarlutik tuttut oqumigaarluaqalutik nalliutilerput. Taarti taamaattooriarmat piseriarput. Ataasinnguamilluunniit orlusoqanngilaq. Taava Taarti tamaviannguat nillialerpoq: »Aammalu, aammalu.« Taava persumit taalliallattorlu Taarti siumut pissippoq tuttullu pangalluttut ilaat kingulliivisigut annaanaveerlugu tigullugu, uniartimmersortorlu ilaasa tikikkamikku tigummisaata qungasia qissallallugu qangali uppitereerpaat.
Qimmit naamasuulerlutik tikiussortut malisungaannarlugit Utsiaq tikiuppoq. Qimataasimanini pillugu Taarti avoqqaareriassannguatsiaraluarlugu saniani tuttu uppeqqasoq takulerallarlugu qungujullaatigaluni allamik oqanngilaq. »Ila unarsuaq!« Tassalu tamarmik illalillarlutik, qangalimi, qangalimitaava illaramik.
Tuttu aattulerlugu Taarti oqarpoq: »Nalunaqaaq, uppissimasoqaratarsinnaavoq ajupiluttuulersoqarsinnaavorluunniit tuttut ingerlaviat atuaraluarniarsiuk.«
Takuniaasut uterput tuttut marluk uniaaralugit.
Sunaana ulloq taama puigunaatsigisoq!
Nakussatsiallak ingerlaqqilerput. Taamaallutik aallarnerminnit ullut tallimassaani qattornup qaavani qinerlutik takuleqaat imarnersaq, soorlulu aamma pujuunngitsumik pujortoqarluni. Assakattaasaannaq atersaaramik pujortaq orniinnarlugu tassami tikeriaqaat ilissi takornarnaqaasi, qilalukkat qernertat imarnersami qaleriiaatiinnartut.
Tassalu kujataa issangissamit majulersorlu piniarneq aallartippaat. Marlorsuit naalereerlugit qaqillugillu allanik piniarnialeraluartut Taarti naalakkiivoq: Pilapallariarlugit usiliussinnaasavut tamaasa usiliullugit timmut tuavi, erininanngitsukkut siku aserortissaaq.
Suli piniarumagaluaqalutik oqartoq naalagarigamikkumi allatut ajornaqaaq. Qamutitik usilersoramikkik suli ataatsimik pisaqaqqikkallaripput nunamut apuussinnaajumaarsoralugu. Tassalu taqqavannga suialaartalersorlu nuna pallittulerpaat, asulumi arreeqalutik. Qilallu nuiasorsuugami qaammateqanngimmat tarrup ataani ingerlaalerput. Atami, haa. Taqqavannga siorsuk tutsiuppoq, anorersuarlu tikiulluni siku attariunnaaraa siorsunnerata akornatigut inngerpalaaq tutsiutsiartaraaq, sunaaffa tassa Taartip angallasinnguani pisariaqalerfiatigut atoraa.
Sikup aserorternera naammattooqqaannavillugu nunamut tulapput, tamarmik ajoratik, usitik tamaasa nassataralugit. Nunamullu pitsiaannaq oqquiffissarsiuinnariarlutik pikkunartunillu nerilluariarlutik taamak sinilerput, qangarsuanngorporli kiisami inuit qimmillu aqajaqqutik imarualaarteqalugit isumamikkullu oqiliallassimaqalutik.
Sinereeramik ilatik siuartippaat kinguliminnut pajukkasuartussat.
Taamaalillutik ingerlaaqatigiit perlerarnissarigaluaminnit aniguigallaripput!
Avataq aalajangerpoq avannamut ingerlaqqinniarunnaarallassallutik. Ajunnginnerutippaa nukittorluareerunik kangerlussuup paava piniagassalik ornikkunikku aasiffigalugulu. Upernariartuaalerpormi, uumasorsiortut tikinnerat eqqorlugu qupaloraarsunnguittaaq takkupput.
#	
10
Nunap killingata sikua aattulersorlu aasiffiginiagartik tikippaat, kangerlussuup paava piniariartitaminnik annassutigisaminnik pisaqarfigisimasaat. Angallatimik piniutimillu iluarsaaneranni piniariat pisamik ilaat qinnisimasaat inuussutigaat, avalariarfiginnersiorlugulu tupertiterput ukiuummat naalliuperaartarnitik akillugit qaarsilaarnartumik aasarsiussamaarlutik. Sunaaffalumi piniagassalissuaq naammattoorluarsimallugu.
Uninngaarsimalersullu ullut arlaanni suaartaleqaat: Qimussersuinngooq tikisartorput. Tamassami qimusserpaalussuit, inussuit takuminartut atisarissut oqortorissaartut, tamakkuluunnimmi qarlingi, sunaaffa nannut amii. Asulu qimmerissorsuullutik, nalunaratik pissarliorsimanngitsut. Sunaaffa kangerlussuup qinnguani ukiisut upernalermat anisertut. Tupertitillarmata inussiassaaleqinarunnaarpoq. Taakkulu angallatiminnik piniutiminnillu pigissaarneroqigamik tikiitigalutik uuttunik imarnersaniittunillu angorsortorsuanngorput tuugaalittarniarlutillu, asu piniarfia ilikkaassimagaat. Sunaaffami qangali tamaanga nunaqarfississimasut.
Pissartaasa ilagaat Allarneq, angutissaarsuaq sunaaffa angalallammak. Avannamukaat nukittornerat naammagilersimagunarlugu ullut arlaanni oqarpoq: »Ukiumut oqortussanik issisiutinik pisariaqarpusi, uagut sikuertinnagu nannunniartaratta ilaginiartigut, aammami tassa tamakku piniakkat nuannersut. Oqaatsinilu ilallugit nangippoq: »Kisianni qimmerikkaanni aatsaat pisaqarnissaq ilimagisariaqarpoq.«
Avannamukaat ilaat qimmiminnik pitsaanersiueriarlutik nannunniaqataanialerput. Qimusserpaalussuit kangerlussuup paava ikaarlugu kujammut aallarput Allarneq siulersortigalugu. Nunakkoortarniarlutillu kujammukaramik kangeq killinga sikuersimanngitsoq tikikkamikku avalassaarput erniinnarlu maniilarsuit iluliartallit tikittalerlugit, sunaaffami tamanna sikut torrusimanerata naligigaa nanoqarnissaaninngooq ilimanarneq. Ilulissanut qaqillutik nasittarlutik taamaalluni nasittut ilaat ilaminut ussersorluni assani torluusiullugit ammut suaarpoq: »Taqqava pingajoqqat timmukarusaarput.« Taavalu toqqorluni naseqqilerpoq nannut sumut ingerlanerannik ilani qanoq pinissaannik naalaartuinnanngorput, piniartutoqaagamimmi nalunngilaat kukkuluttornaveersaartariaqartoq, pingaartumik piniakkat siornatigut piniaarisimanngisat piniaarigaanni.
Taamaallutimmi qimmit ilaat nikutserput siutitillu napparlugit avammuinnaq narajortalerlutik eqqissiveerullutillu. Inuisali qanoq perianngikkallarpaat. Taamaalluni nasittoq avammut tikkuartorlunilu aqqarterpoq qimminilu ornillugit, tassuugutsianngortorlu qimmerpaaluit pituussaakkat pangalillutik maniilarsuarnut tarrikkamik taama ineqaraluanngillat. Sunaaffa tassa taakku qimmit nanorsiutiviit.
Allarneq avannamukaat saallugit oqarpoq: »Ilissilu qimmisi ilaannik peersaqariannguaritsi, nanorsiutitaarniassaasi.« Nangipporlu: »Tassa avammut aallassaagut malinniartigut, ingerlavipput atuaannassavarsi.« Soorunalimi taama pisat, qimmillu taama ilimaginagit narajussillutik aallarmata maniilatigut persuarsiulaarallaripput.
Qimussingaatsiarlutik erserpaat iluliarsuaq soorlu qaamini uumasunik aalasoqartoq, tassalu aamma takullugit ilulissap eqqaani qimmit uniffeerussimasut ilulissamullu qaqeriaraluartarniarlutik. Qimussit tikiussortut iluliaq ungullugu unerarput ilaasa qimmitik unitsisimaniaraluarlugit assut ilungersuutigalugit. Nannut qimaariarsinnaajunnaareeramik annaasassaajunnaartuusaaraluarput; pisariniarnissaalli taanna kisimi.
Avannamukaat eqqarsaataat tamakku taqamut isigisimanerlugit Allarnerup saallugit oqarfigai: »Ilissi aamma tusarsimagunarparsi taanna Kaassassupaluk ilulissamut majuarluni nannut kingulliivisigut avammut nalooqqaasoq; kisianni uagut taamaaliorsinnaannginnatta allatut piniaarissavavut. Anguikkat nannunniutisi tigullugit piareersimaniaritsi allatut pisariaqaleraangat oqarfigisassavasi.« Immaqalu paatsooqqunani nangippoq: »Piniakkat taamaattut piniartillugit ataatsimik naalagaqarluni pitsaanerussagami.«
Nanoq arnaviaq siulliullugu piniarsarilerpaat. Angutit ilaasa pisissaallaqqinnerusimasut nikittaallutik piseriartarpaat, qarsorlu kappusimasoq paaleraangagu tamaana allakkut pisittaraat. Tamakkulu aammalu qimmit ilulissamut qaqillutik upannittartut sammileramigit nanoq aalaniataartorujussuanngorpoq piaqqanilu qimminit upariarneqartartut illeraluartarniarlugit. Tassa nanoq qasusiniarlugu taamaaliortarput. Pisissaartut qarsuutiminnik akunnassilersimanermata Allarneq avannamukaat saallugit oqarpoq: »Ilissilu piffissarorniarlugu piseriartarniarsiuk, nunguutsinaveersaaginnarlusi.«
Avannamukaat oqarfigitsiiginnaramimmi piseriartalerput, taamaaliornermi ilikkaalluarsimasuugamikku kakkaqalutik. Taava nanoq ikilersortinnermit qasunermillu aqullaaginnarluni siulliini kisiisa aalatittaleraalu Allarneq suaarpoq: »Pisissaarunnaaginnaritsi, aqqarniarnissaa naammalerpoq.«
Taava angutit ilaasa allunassamik nigaliliat tiguaat tappavungalu nanoq nigariarniaqattaalerlugu. Nigaliliap aappaa atitereeraluartoq aappaa aamma atitissiigallarpaa, taavalu nigaliliat tamarmik atiteriarmata illugiillutik nanoq nusuppaat, taamali aalariarluinnanngilaq. Taamaallutimmi pillarlutik sisoortippaat. Nusussimasullu illugiillutik noqikkaat ilaasa tikiserlugu anguileramikku kiisaana pisarillaraat. Arnaat isumannaaramikku piarai qasusimaqisummi nigartaannarlugit ammut sisoortittarpaat anguilerlugillu toquttarlugit.
Seqineq qullarluartorlu nannerileramik naammassillutillu pileriarpaat taava tarrilersoq.
Nannuttatik pilalerlugillu Allarneq oqarpoq: »Qimmit nanuminermik nerukkassavagut, uagut allatugassaqarpugut. Uagununa allerisarneratsigu nannup neqaa nutaatillugu nerineq ajoripput. Qerinnartumi neqaa qerisimateqqaarlugu aatsaat nerisarparput, qerinnanngisillugulu pisaqaraangatta nutaanngilitseeqqaarlugu aatsaat nerisarparput, aammami nutaanngilialeraangami aqilluni neriuminarsilluartarami uuilaatillugu uusortorluguluunniit. Tassa uagut tamanna ilitsoqqussaraarput, siulivullu oqaluttuarput qangagooruna inuit nannup neqaanik nutaavimmik nerillutik toqorartorsuusut. Tassagooq taamanili nannup neqaa nutaarpiaq allerilersimavaat. Naalakkernianngikkaluarpassi, kisianni siuleqatussuit mianersuutigisimasaat mianersuutigigaanni pitsaanerusarpoq.«
Nipangersimatsiartoq avannamukaat ilaat oqarpoq: »Tamattami allerisaqartarmigatta. Tassa aamma uagut aarrup neqaa nutaaq taamaapparput.«
Ilulissap nannuffimmik oqquani qamutitik katiteriarlugit nannuttamik amii qaleraliullugit tupaasiorput siku najugaat aputeqarpiannginnami illuikkiugaliassaqanngimmat. Issingaatsiaraluartoq najorlugu tujorminanngilaq, unnuiinnariarlutillumi aallaqqittussaapput nannunniaqqissallutik. Pisaqareersimalluni pisaqaqqinnissaq pilerinaq!
Nalinginnaq oqaluasaatiitigalutik taqussaminnik pikkunartunik uulaartitsilluni sinilluarnartunik nerereeramik avannamukaat ilaat oqarpoq: »Ullumi piniakkanik nalusatsinnik piniartusi takunarpoq. Ilikkarusoqigakku nannunniartarnernik oqaluttuutilaarniartigut.«
Taannaasiit Allarneq oqarpoq: »Tassami, pisaqaqataareerassi piniagarilissagassigillu piniartaasinnguatsinnik tusassagussi ajoqutiginavianngilarsi. Pingaartumik nanoqarfia nalunagu nannut ukiup qanoq ilinera tamaat naapitassaasaraluarput, kisianni ataasiakkaat tamani tamaani angalaartut ujariutusarput naammattooriataanngikkaanni angalaalussinnartarluni, pingaartumik ameriffiisa nalaanni piuminartaraluaqigamik. Kisianni nannut iniminni ernereersimalerlutik avammut imaq imarornerilluunniit neriniarfigereerlugit upernariartornerani imaroriartornera ilutigalugu nunap tungaanut ingerlaaleraangata nannunniarfissaqqigisarparput taamaalinerani pingajoqqat pisaralugit pisaqalernartuatsiaasarmat, soorlu ullumi. Uagut tamanna nannunniarfigalugu sungiusimasarigatsigu kangerit avasissut avalaffigigajuppagut tamakkunani nunap eqqaa imarorumaarnertunerusarmat, aamma kangerit avataat siku maniilartooq ilulialillu nannut najorumalluartuusarmassuk. Aammamiuna nannut timmukartut kangersiorajuttartut. Imarortinnagu nannunniaruminartaqaaq nannut imaanut qimaasut soriagassaajunnaartarmata. Allatulli ajornartumik imarnersarasaami nannerileraangatta qimmikassagut imarnersaqanngitsup tungaanut ungoorisittarpavut ilaanni iluatsitsisarluta ilaannilu aamma iluatsitsivallaassanata. Nannunniutivinnimmi qimmeqanngikkaanni nannunniarneq iluatsitsiviunngilaq.«
»Nannut pingajoqqat ataasiakkaalluunniit sikuinnarmi nunamiluunniit qimminut ungutillugit piniarnerat ajornarpallaartanngilaq pingaartumik qassiiugaanni sakkugissaaraannilu. Nannunniassagaannimi sakkugissaartariaqarpoq Kaassassupaluunani assaannaat sakkugineq ajornartaqimmata. Pisisseq qajannaatsoq qarsullu suikkaasut ipittunik naqqullit amerlasuullu pigisariaqartarput nalinginnarsuutiginaveersaartariaqarlutillu qarsunik aseruanartoortaqimmat. Takoreerpasilu anguikkat nannunniutit qilalukkap qernertap tuugaavanik qajannaannersiukkamik igimallit, tassalu tamakku toqusaatigalugit pinngitsoorneqarsinnaanngitsut.«
»Piniaruminaannerpaalli tassa nannut ilulissamut qaqeqqasut, pingaartumik ilulissamut portusuumut. Ullumi nannerinerput taamaattoq takuarsi ilaaffigalugulu, ullumernillu ajornartorsiorneroqaluta ilulissani nannerisarpugut. Taamaattumik ilulissani nannerinissaq isumagalugu amerlasuujulluta nannunniaqatigiikkumasarpugut, ikilluni qarsukilliorlunilu iluatsitsiviunngilaq. Ataasiarnanga ilaaffigisarpakka ilulissani nannerigaluarlutik iluatsitsinngitsoortut, sakkuiaannarlutik qimmerlersaannarlutillu. Taamaalilluni ugguarnartoornaraluaqaaq.«
»Qimmit pingaartumik nannunniutiviunngitsut annaasooqqajarnartaqaat ilinnerunatik nannumut qanillisoorpallaaraangamik aqqunartiterpallaartaramik ilaannilu toquinnartariaqartarlutik. Ilaannimi nannup patitsiniarneranit qilaanngavillutik toqusarput. Taamaattumik nannunniarneq qimmerlersaannarnartoq iluaqutaanngilaq, pingaartumik qimmit erligisaviit nannunniutiviit annaallugit ajuusaarnartaraluaqigami. Qimmit taama nannunniarnermi pinngitsoorneqarsinnaanngitsut piniagaq qanorluunniit pilerigitigalugulu pisariumatigigaluaraanni sianigilluartariaqartarput. Sualummik kisimiilluni nannumik naammattuuilluni qimmeerseqqajaanarpallaaqaaq.«
»Sualummilli ilungersunarneq tassa piniaqatit ikilerneqarlutilluunniit aqqunartiterneqaraangata. Ataasiarnanga taamaattumik naammattuuisarpunga. Nannunuku qaasuttut piaqqerisulluunniit ilungersunartorsuit. Qassiialooqaagut nannup kukimmiineranit qilerunissimasugut, allatut ajornartumik ilaanni nanoq qanillivillugu toqusaaniartariaqartaratta.«
Taava Allarnerup oqaatsini naggaserpai: »Kisiannimiuna nannunniarneq nuanneqateqanngitsoq.«
Ullut tulleriit nannunniartuarsinnarput silaginnersualu iluatsillugu pisaqamalluarlutik. Aasivissaminnullu tikipput qamutit useqalutik neqinik amernillu. Allarnerup tikillutillu nunaqqatini oqarfigai: »Ilataagunuku nannumanartorsuit.«
#	
11
Avatap ajuusaarutigisaannalerpaa immisut angakkuusumik kingoraartissaqannginnini. Inuuneq nalunaqaaq, inuuinnarneq ajornaqaaq, anersaat tarningillu tamani ipput inunnik ataasiakkaanik inooqatigiinnilluunniit ajunaartitsiniartuartut. Ilumullumi immaqa nammineq angakkorsuunngikkaluaruni ukiuummat perlerarsimassagaluarput. Angakkut pisariaqartuartut ingallutingaasiit pisariaqalerput pisariaqariartuinnassallutillu ingerlaarneq siumut nalunartulik sivitsoriartortillugu. Takuammiaasiit soorlu maanna aasiffigilikkaminni piniagassarsuit ajornarunnaallarmata nunaqarfissiinnarnissaq ussernartorinngeqaa nunarsuup nutaap tikinniakkamik tungaanut anersaamit noqinneqartutut misigisimajuarami.
Paffik angakkussatut perorsassallugu inersimavallaalereerpoq, erneralu inoorlaajuallaarpoq. Taamaattumik eqqarsaatimigut uniffigisimavaa Taartikkut ernerat Soqqaq angakkussatut perorsarumallugu. Eqqarsaannaraluarami nulii Arnaqa isummaminik nalunaarfigaa. Arnaqalu oqarpoq Taartikkormiut angakkunngornissamut piukkunnarnersaasut. »Siuaasagut angakkorsuupput, Taartiuna aamma taakkunatut angakkunngortussaagaluartoq uanga perorsarnerlullugu angakkunngortinngitsooriga. Pinngisaa ernerata piniarliuk.«
Taartikkut ajorinngilluaasarpaat ernertik angakkussatut perorsarneqalissammat, asulumi perorsaasissaa angakkuik.
Avatap sungiusimasani tunngavigalugit ukiuunera angakkussarfissatut pitsaanerutikkaluarpaa. Kisianni maanna ukiumi uninngaarfeqannginnamik allatut ajornartumik aasaanera angakkussaanissaminut atortariaqarpaa. Angakkunngorniartitassaa Soqqaq nukappiarakullannguuvoq, Avatallu qinersimagamiuk pissutiminut ilanngussimavaa paasinarmat nukappiaraasoq titsiitsoq eqqarsarluarniartorlu, ima meeraqatiminut qiimasaartunut akuliuttuunngitsoq.
Upernaajulluni suli aasavinngitsoq ullut ilaanni Avataq timmut aallarpoq Soqqaq ilagalugu. Ulloq naallugu ilaanni timmukaramik unnulersorlu qaqqap killingani unipput qaarusuttannguarlu inissatut aaqqissuutilerlugu. Isertarfilerpaa nerukitsoralannguamik inuup paarngorluni naammagisaannaanik. Inermat iluanut iseramik iluatungaanit ujaqqamik saattumik matuaat nallarlutillu sumilluunniit allininnguaqaratik. Avataq oqalorusaaraluarmat nukappiaqqap paasisinnaanngilaa sunaaffami angakkut oqaasiinik oqalummat, oqalorusaartorlu tusarnaarlugu sinileriartuaarutigiinnarpaa. Taava tassanngaannaq sinimminit tupaatorpoq silatiminnit nipimik eqqumiitsumik tusaasaqalerami, soorunalimi meerannguugami ersilerluni qiammersulerpoq malugigamiuk kisimiilluni. Tassalu aalariarsinnaanani. Sivitsullartoq Avataq iserpoq nallarlunilu nukappiaraq oqarfigalugu: »Tassa sininniarit, unnuaq manna pisoqaqqinnavianngilaq.«
Aqaguani iteramik Avatap nukappiaraq nerisassilaarpaa namminerlu aamma tamussilaarluni. Ulloq illuusannguamiillutik naavaat.
Unnussimanermat nukappiaraq sinileraluarluni tassanngaannaq-aasiit tupaatorpoq kingumut nipipalaamik tusaasaqalerami, tassaluaasiit kisimiilluni. Ersitsannermit tatamilerluni maannakkut aneriaraluarpoq, ajornaallak, isertariaa silataanit ujaqqamik assersimasoq. Allatummi ajornaqimmat nallaqqiinnarluni nipit allanartut tusarnaalerpai malugalunilu soorlu ersiunnaariartorluni. Taamaattormi quarsaajallaqaaq ujaraq isertariamut assiussimasoq illuartippallammat, kinalu isertussaq naalaarnialerlugu taavaana Avataq isillartoq.
Nukappiaqqami isersimaannartumi nalunarsivoq ulluunersoq unnuaanersorluunniit. Taamaallunimi niperpalummingaasiit eqqumiitsumik tusaasaqalerami tupaatorluni iterpoq kisimiilluni. Sanimullu qiviarami takuai nerisassamininnguit iikkap killinganut ilisimasut, allamik naami. Imerutsalluni malugigami imissaqannginnami Avatammi imissaminik aalliuttaraluarmani aninialerpoq. Anisariaa taamak assaqaraluanngilaq. Anigami imersiorluni kuunnguaq nassaarigamiuk imersinnarluni kisimiinnermit malugaluni ersitsalluni iniminut uterpoq isertariaalu iluatungaagut asserlugu. Taannaqami tassaniilerpoq.
Unnuaq tamanna Avataq angerlarpoq kisimiilluni, inngiutaarutigalugu. Inngerutaa oqaasertaasa ilaat tutsiuttarput imaattut: »Ulluerussivaa, unnuaarussivaa, ersili, tatamilli toornartaavata paarissavaa.«
Ullorpassuit qaangiuttut Avataq timmut aallaqqippoq siullermernit nassataqarneroqaluni. Illuusannguaq tikikkamiuk iserpoq, tassalu nukappiaraq taqqamani nalavoq ilisimanngitsutut illuni. Soorunalimi sanigorsimagaluaqili. Avatap sallaatsumik aalateraluarmani sumik itiiminngilaq, taamaallaat oqalorussarami. Sulimi anernerata qimassimanngilaa. Avataq sanianut peqqulluni ingilluni inngilerpoq inngerutitoqqamik namminiinnaq ilisimasaminik:
Aalalii, aalalii,
iluani anernera aalalerlii!
Iterlii, iterlii,
anernerata puua iterniarlii!
Killiinngitsoortussaanngitsumimmi itersagaagami nukappiaraq iterniarusaartalerpoq. Eqqummassarlugu Avataq inngertuarsinnarpoq, arrinani. Taavalu qiamersuutigaluni tassanngaannaq tupaatorluni masseriaraluarpoq nukeqanngissimanermillu uppikaqqiinnarluni. Taava sinileqqikkaluartorlu Avatap uniarlugu annippaa
kissumissiullugulu kuunnguup tungaanut ingerlallugu. Tassani passutilerpaa kiinaa assaalu issutinik masattunik tagiartortarlugit uilunnguamillu ernguserlugu immisilaartarlugu. Taamaallunimi pigallarani nukappiaraq ilisimmarluariartulerpoq. Avatap naammagilersimagamiuk nerisassamik imermut aqillussarluarsimasumik nerisilerpaa taavalu inissarinnersiorlugu innartillugu tuttup amianik qipillugu.
Avataq inngerusaajutigaluni saniani pigaarpoq.
Sivisoorujussuarmik tamaani nukittorserpaa nerisillattaarlugu. Taavalu nukittornera naammagileramiuk seqinersuup kissatseruttortup ataani atisaajarpaa timaalu tamaat issutinik masattunik asaaserluni eqqiariarlugu nassataminik nutaarluinnarnik atisisillugu. Atisakui qerrut akornannut manngussuuppai naggataagullu pinngoqqinnaveersaamminngooq inngerfigalugit.
Ullorpassuit tamaaniipput nukappiaraq uinigissitsiillugu. Taavalu marluullutik nunaqarfimminnut angerlarput, soorlu qanorsuaq pisoqaraluarsimanngilaq.
Tassalu Soqqaap angakkussagaanera siulleq, nangittussaq.
#	
12
Avatakkut nunaqarfigisimasaminnit avannamut aallaramik nunaqarfiit aqqusaartukkamik ilaanni ilataavisa ilagaat Tulimaaq. Taanna inuusukaarsuuvoq uumasorsiornermik nuannarisalik. Taamaattorpassuugaluarpummi, kisianni Tulimaap taamaaqatiminit allaassutaa tassa immakkuinnaq uumasorsiornermik nuannarisaqartuugami qajaq piniutigalugu. Inuusuttuaraanerminilli qajaq sammisarilersimavaa qaanniortaqattaartarluni iluarisaminik, taamaalillunilu qajaq imarsiutaalluarsinnaasoq pilersikkiartorsimavaa. Qajartaalu nammineq piinnarnaguttaaq piniusiortarpoq qaannami nassatariuminartunik taamaalillunilu aamma piniutit qaannap nassatarisinnaasai amerliartuaartissimallugit. Qajartortartut sinaasiuinnangajattut assiginagit ungasissumut piniariartarpoq navialisarnanilu anusinnguutiginagit periusissanik nutaanik ilikkagaqarfigisarlugit. Qimussimik angalaarnermik soqutigisaqangaanngilaq, qajartorfiujunnaaraluaraangalluunniit qaanni piniutinilu sammisariuartarpai. Avannamukaanut ilanngussimavoq qajartorfiulluarsinnaasuminngooq nunataarniassagami. Avannamut ingerlaartillutik qamutimini peqqissaarunnerpaallugu usigaa qaanni, piniutini iluaniitillugit. Peqqissaarussivallaarneranik ingasaginnittut quiaginnittartullu taamaaliortarunnaarsimapput paasigallarlugu ataasiaratik Tulimaap qajaa inuatalu qajartorsinnaassusia qanoq iluaqutigisimatigalugit. Ukioq piniagassaarullutik ajorsartorsuanngoramik allatut ajornartumik qaanni ameertariaqarsimavaa ameersai amminut pinngitsoorsinnaasorisaminnut allanut ilanngullugit qimminut piginngitsoorsinnaanngisaminnut perlernaveeqqutigitittariaqaramikkik. Tulimaallu tamanna naammagiinnarpaa taamaaliunngikkuni ulloq unnuarlu qaanni nakkutigiuartussaagaluaramiuk, aammalugooq ajoratik sineriammut imertalimmut anngussinnaassagaluarunik ammissapallassinnaagamiuk. Tassalumi taamaalisimavoq. Tulimaap qajaa amerlaaq kusanarseriaannarsimavoq, ujaqqallu qaleriissaarlugit ikaaliat qaanniitillugu ullup ilarsua atortarpaa kilugissarlugu kiluilu maranermik kinertumik tanittuartarlugit. Sikueriartornera ilutigalugu imaannaq angusassarinngisaraluaminut qajartuartalerpoq, nunaqqatinilu ilaanni Allarnikkunnut allaat tupigutsatsinnguarsimavai nanorsuarmik kalilluni tikisartorami. Sunaaffaaku tamakku aamma qaannaminik pisarineqarsinnaagaluit. Tulimaap qaannerisarnera qajartortarnerilu pissutaallutik qaanniortut qajartorniartullu amerliartuinnarput.
Tulimaaq tassa Avatakkut paniata Pualunap uia. Ilaanni qajartunnguasaarluniaasiit aallarami muloraannarpoq, tusarfigineqaranilu. Tulimaaq qajaasimavoq.
Pualuna qitornartaareersimavoq. Uillarmat angutaata tuperminnut pisippaa uillartutullu allertussatut inissiorlugu uillarnertut immikkoorutissaanik qullilerlugu neriffissalerlugulu, tassami ukioq ilivitsoq allertussaagami aalajangersimasuinnarnik nerisaqartussaammat.
Avatap nukappiaraatitaartik iluatigeqaa. Iliarsororniariarmalli aalajangersimavoq nammineq perorsagariumallugu, nunarsuup ornitamik inussaasa ilassaat, nammineq kinguaariiunerminni atatitsisussat ilassaat. Taamani pingaartumik ingerlaartuulluni inuuneq nalunartigisoq. Tulimaap piniariaasia nuannarisarsimavaa piniaatsit inuunermi ataniutit ilasimammagit namminnerlu nunasiortuinnangajaat piniagassamikkut akunnassilersillutik pissarsissuttarmatik, Tulimaallu oqaaserisartagaa nunarsuaq ornitartik immaqa qajartorfissarissorsuusoq neriulluaatiminut ilasaatigisarpaa. Taamaattumik ileqquusut malillugit Tulimaap toqqa pigisaalu inuernertut anersaalissuugamik navianaateqartutut piujunnaarsitaammata piniutai qimatai tamaasa nujuppai ernerata kingornutassai, tamaasali qisuminermik qajaasiannguanik ivertissuiffigigallarujai, taamalisanngooq tarninit nuannarineqarlutik atorluartunngorsagaasarmata. Taavalu nukappiaraq isumannarunnaarsarlugu aarnualersorpaa, aarnuaasalu pingaarnersaraat saarfaarsuk panertitaq namminerminiitikkallarsinnarlugu qajaqaleruni qaannaminiititassaa. Qajarooq taamaattumik aarnualik kinngujaatsorsuanngortarpoq qanorluunniit anorisiortigigaluaruni. Nukappiararlu suli atserneqarsimanngimmat atserpaa QAJAQ.
#	
13
Imarorluarsimaleraa ullut ilaanni Allarneq Avatakkunnut pulaarluni iserpoq. Neriluutigalutik oqaluttuarujoorluni aninialissasutut nikutsernialerlunilu taava oqarmioq: »Umiakasitta saanertai suujunnaarpallaaqimmata saanertassarsiussalluta pilerilinnguaraluarujugut taamaaligaangat ujarlernialertaratta, ataguaasiit arferit sinaasiortut takkunnialerumaarmata pitsaasumik umiassaqanngikkutta isikkiliiginnaqinagatsigit. Upernaaq nannunniarfitta eqqaanut qisuminersiortaraluarmiugut. Suilaarsaatigalugu ilaginiartigut, aamma piniagassanik assigiinngitsunik nuannersunik takkutoqartarpoq, qeqertallu aqqusaartorlugit mannissioraluarniassaagut aamma tamakku allatuutigalugit ajunngittaqimmata.«
Tappikannga Arnaqa oqarpallappoq: »Isumannanngilagut, ilaaniarit.«
Allarnikkut umiaat angallassuunngilaq. Amissaaleqinngikkaluarlutik qisuttassaaleqinermit angisuumik qajannaatsumillu umialiorsinnaanngillat, kisianni angallat taamaattoq imarortartumiilluni pinngitsoorneq ajornaqaaq. Piniakkanik allanillu assartugassaqartarpoq sikuulernissaanut utaqqinneqarsinnaanngitsunik, imarorsimatillugu piniarfissat ilaat angallammik taamaattumik ikaartuuserluni kisianni orninneqartariaqartarput, piniagassaqalersarporlu angisuunik soorlu arfernik angallammik taamaattumik piniuteqartinnani pisarineqarsinnaanngitsunik. Angallat taamaattoq nutartertariaqartuartarpoq. Allarnikkut umiaat qisuttaarutingajassimavoq qisuuffissaralui amerlanertigut saaniinnaallutik, aammami tamakku iluatseriarlugit atoruminartaqigamik, pingaartumik arferit saarni. Taamaattumik umiap qerattaqqutai qisuttaanik taanagit saanertaanik taasarpaat.
Nuna sinerlugu aallarput, asulu silagissuaq, silarsuup inuuffigisatta qatsunngartusiffia. Piniagassat imarmiut naammattoorlugillu ilangeraraat, aasarsioramillumi nuna nalligartik alianaagilerlugulu niusaraat nunaminernillu innerup artunngisaanik qisulerlutik igaasartarlutik saattuliortarlutilluunniit. Innanniarneq sivisusaraluarpoq, nukinnguteqanngillalli. Ulloqaratillu unnuaqanngillat seqinersuaq kaaviinnarmat, sininniassagaangamik seqineq saallugu tamaanga nallaaginnaaraat ilaannilu umiartik puseriarlugu ataani oqquisimaartarlutik.
Taamaallutik qeqertat avatiminniittut nalleramikkik Allarneq oqarpoq avalassaarfigisariaqarlugit, ikaagassaallu una ikingaatsiakasiulluni. Nangiinnarlunilu Avataq saallugu oqarpoq: »Unnummut silagissaraluarniarna.« Uffali massa silagik nuiatannguaqanngitsoq ilorraata tungaanit anoraanngualaaginnartartoq, tassali ikersiornissartik aarleriginermit.
Avataq unnummut tusariaqqusivoq. Kisimiilluni timmut pisuttuarpoq qanoq iliornissani eqqarsaatigalugu, tassami nalornisuulerami taanna qangali saaffigisartakkani SILA sammeqqikkaluassanerlugu imaluunniit SANNA toraartarinerussanerlugu. SANNAmulli ajuallannartumik iliuuseqarsorinnginnami aammalu taassuma silap qanoq issusianut malunnaateqartarnera nalornigamiuk aalajangerpoq qangatuut SILA sammigaluarumallugu, ilami aamma ilaginnaannarpallaaleqigamiuk. Pisinilu silagissaatit nalunngeqigamigit ooqattaartaqattaarpai qatsunganersiummik nassaarfigissasoralugit, taamaattuusinnaasumilli ilisimasaqanngilaq. Taava silagissaatini tigusiffigillattaarlugit qatsunganersiummik pitsiupallappoq, tassalu aamma kisullugu puigornaveerlugu sukkulluunniit atorfissaqarterataarsinnaagamiuk.
Unnuk naammalersimanermat inumininnguit umiap inui narsaatsiaami qaqqasunnannguup killingani katersuupput. Nalunaqimmammi SANNAp mianernassusia misigereersimagamiuk Avatap ilani isertarisinnaasaannik paasiniaaffigai, nassuiarluaraluaqisulli ajuallannarsinnaasunik paasisaqarfiginngilai. Taava tulliutillugu aarnuaannik apersorpai pisariaqalersillugu sumut illersuutaasinnaasumik amigaateqarumanani. Tamakku naammassigamigit avalalluni tivaatigaluni inngilerpoq qanga pisarninnguani eqqaasuulerlugu uniffeerukkaluttuinnarluni, eqqaanilu aajaajaartut nalunanngillat Avatap anersaavanit pulaneqarsimasullusooq, tassami aamma tusaamaligartik Avataq angakkorsuaq aatsaat taamaaliortillugu takugamikku. Pillaramik pillaramik unnuarulinnguatsiartorlu kiisami taamaatipput killigitiinnangajallugulu sinngutilerlutik.
Qaammat soorunami silageqili, qatsunganeq. Nassartariaqanngisatik qimaannariarlugit avalapput qeqertallu tungaannut ingerlaalerlutik. Iputigissaarunik sukkanerussagaluit. Avataq umiap siuani peqqussimalluni qatsunganersaammik ingerlalluarsaammillu inngertuarpoq ikaarnertik tamaat nipanginngivilluni.
Ajoratik qeqertanut anngupput. Tamassa timmiarpannguaqarpoq, mitit, naajat imeqqutaallallu. Sivitsunngitsoq puuliaatitik manninnik ulikkaarpaat mitillu pisatik naammagiliinnarlugit. Nerisassanik qaqutigoortunik mamarisaminnik inuulluataartuanngorput. Qujanartullu nuannersullu ilallugit qissisaripput, iluatissarnermillu umiartik immilertorpaat.
Ammuinnaq isiginermit qummut qiviassaarsimagaluarneramik taamaalluni ilaat oqarpallappoq: »Qilalleriartuleqaaq.«
Allarneq qummut qiviaraluaannaq suaarpoq: »Eqqanassaraluttuaq, ajortunngulernerani ikaarniapallanniarta.«
Umiannguartik immeramikku nassatarisinnaasai naammalinnguatsiarmata avalapput. Silat qimatat utersinaraluit. Anori kujataanit tikiutimisaartalersorlu timmut aallarput oqumigaarlutik, anorilu nakkisatsikkiartortillugu angallatigissuni ingerlalluarnaannassagaluartoq angallatinnguat uiluusaaleriartuinnarpoq. Avataq taa
mami pisussaagami inngertuarsinnarpoq kisianni malugaluni pisinik imarsiutinik amigaateqarluni.
Kiisa tassa qarsuatittalerput.
Taamaalluni Allarneq oqarpallappoq: »Tassaasinuna taanna qaqullukasik kamattoq, taanna umianik takulluni anorisartartukasiugami. Nuliani annaagamiuk puttarsiuaramiuk. Immaqa isumaqarpoq arnamik igitassaqarsoraluta. Tassamiaasiit malippaatigut.«
Ilaasa annilaangaap ataani qummut qiviaramiuk takuaat tassamiuna qaqulluk qaatsiartoq.
Qaqulluk takutsiaannarlugu Avataq oqarpoq: Amernik ulissinga.« Umiap qeqqanut ingittorlu ilaasa pinasaaratik ulereerpaat.
Ulikkaannilu toornani tatiginerpaasartakkani uppitsiaq qinngarpaa.
Qinngarsimatsiaannaq siorsuppalaamik tusaasaqalerami nalunngilaa uppitsiaaqunni aggersoq. Amermik ulissimajuarluni pisussamik naalaaginnarpoq. Taamaallunimi umiap aalanera milliartulersorlu niaqqi ulimminit anillatsillugu qummut qinerniariarluni takulerpaa tassamiuna uppitsiaap qaqulluk tigusarisimallugu aallarukkaa. Userartartikkunnaarlutillu ulimminit anillakkami ilani oqarfigai: »Tassa ajortuerutinnguatsiarpoq, atorsaroriartulereerpoq.«
Ilaasa qaqulluk qineraluaramikku taama ersisigaluanngilaat. Nalunngiinnarpaat Avataq qanoq ililluni pinerpoq peerutitissimagaa taamalu anoraarutitillugu. Qatsoriartuaaq timmut ingerlaartuannguarput navianartussamik isumaarullutik, taamaattormi nunamut tulakkamik eqqissiallanneq misigeqaat. Allarneq oqarpoq: »Angakkortaqarallartilluta iluatsippugut. Tassa aasat tamaasa qeqertat tasakku pilissuit orninniartarpavut kisianni iluatitsiuaannarata anorimik sikunillu akornutissaqartaannaratta. Qaqutigut tikikkaangatsigit aarleriinnaq tasamaniittarpugut uterasuarniartarlutalu, ilaannilu allatut ajornavikkaangat tasamani ullut qassiit sapernusariaqartarluta. Aamma oqaluttuarisarpaat qanga umiat tasamunngartut utinngitsoortarsimasut, sikummallu takuniaasut umiaat aseroqqasoq kisiat nassaarisimavaat inunnguaqarnanilu. Kingornalu sivisuumik tasamunnartoqarsimanngilaq inuerneqarfinngormata ersigilerlugit.«
Nerilluareerlutik toqqup ataani eqqissisimaaleramik oqaluttuaqattaatilerput. Tamakkuaasiit Allanik timersernik eqqaamasat oqaluttuarsiallu appinneqaraluartuinnaapput igalilinnik eqqilinnillu ilaartorlugit, ungasillisoriniarlugimmi suli ersigisaramikkik takusoriniartarlugillu. Taamaalluni Allarneq oqaluttualerpoq:
»Uanga angumeraara aatassuara uattut Allarnermik atilik. Taanna aamma Allarsuarnik naapitsisimagujoq, massa sineriammi nunaqarfissereersimalerluni. Ilaannigoorngaasiit angalarujoorluni kangerluup qinnguata timaani qoorusuttarsuarmi inoqallagunanngitsuusaami nuisimavaa tupersuaq, tassalu tikeriivillugu. Qimaariassagaluarami uniinnarniariarluni takusimavaa arnaq tupermit anisoq, igitsiartortoq. Takunnginnguatsiarluni isermat alapernaaserallarluni naalaaginnalerpoq. Taamaalluni kingunersuariinnaleraa aamma arnaq alla animmigami, aamma igitsiartortoq. Ila taanna qiningaalerami, soorlu pasitsassimasoq, taamaallunimi takuaani. Ussersorluni qaaqqummani allatut ajornaqimmat orniinnarpaa. Toqqannut iseriallartoq unalimi tupeq angivoq, qalerarissaartorsuaq. Inugigai arnat pingasut, inuusukaat taamaaqatigiingajattut, inunnit allaanerusumik isikkoqarlutillu atisallit. Aatassuara allamik isummersimanngilaq: »Immaqa tassa taama piniangaarnanga Allarsuarnut peqaanga.« Oqanngitsoq isumaliornera killeqqutiinnarlugu ilaat oqangaalerami: »Ersisuerlutit tamaaniinniarit, angutitarput tikissiiniaruk, tikeraartissaminik eqqasuppallaaleqaaq. Kisianni nerinngikkallassaatit, angutitarput aatsaat tikippat neriumaarputit.« Inunninngooq allaasumik oqalukkaluarlutik oqaasii paasinarput. Taannaqami arnaannaat sulerujoortut najorlugit utaqqiuaalerpoq. Uffa taama aniinnarusutsigigaluarluni. Ilamigooq aamma aatassuara alapernaattarnermit.
Toqqup paavata silataanut nammaassaarpallattorlu iseriallarami eeq angutissannguaq tamassa, uluassaralui soorlu tassa aatsikkat. Aappilarrajaartorsuit. Iserami tikeraartertik qiviarnagulu atisaarami ingittorlu taannaqa arnartai sassaalerput, tassalu angutitaata tikeraaq nereqqullugu usseraa. Taannaqamigooq nerilerput, avalaajat nunguttullu allat sassararaat. Mamariaannaaraat. Aatassuara nerrersunerartaraat qaarsillarluni taamaatikkaluartorlu tikeraagarsuata usseraraa nereqqullugu, namminerlu neriuarluni. Aatassuara isumalioriarluni sulluni inoorpianngitsorsuarmut ajorsassalluni nassani iluarsartuutiisariarlugit nereqqileraraaq. Pigamik pigamik uluakkaaq qungujullaatigaluni neriunnaartorlu aamma aatsaat aatassuara taamaatissimavoq, peqquniinnarpanigooq suli ilasinnaagaluarlugit. Uluakkaaq nerereerami innartorlu aamma aatassuara innarfissioreersimammannigooq innarpoq unnuutereermanimi. Unnuaagooq naammatsivilluni sinikkami iteriallartoq tikeraagarsuani taama peqaraluanngilaq, aallareersimasoq. Pikeriarluni angerlamut aallarpoq nalunagu timerserni tikeraartuusimalluni, immaqagooq-uku ilaminnit qimaasimasut qimaatitaasimasulluunniit. Ilaannimi taamaattoqartarsimasoq unnertaramikku.
Taamanigooq aatassuarma nunaqqatai arnassaaleqillutik. Arnatsiarsuarnik pingasunik tusariaramik ilaat aallarsimapput nuliassaminnik tiguaajartorlutik. Nunaqarfiat tikissimagaluarpaat tupeqarfikuinnaavorooq inuttannguaqarani piujunnartumillu qimataqartoqarsimanani. Sumut pinerpoq nuussimapput periarfeqarnatillu.«
Allarnerup oqaluttuani naammagu ilaata nangiinnarpaalusooq: »Uangattaaq nunagisimasanni ataasiaratik timersernik kiserliortunik naapitsisarsimapput, qininganianngivissuninngooq. Ilaasami inuit nunaqqasiutiinnartarsimavaat nuliariilertarlutillu uigiilertarlutillu. Tamakkuagooq kinguaavi pissarsuugajupput. Uangaana Allarneq una pasisariga timersernik siuaasaqarsoralugu, immaqaana aatassuata timersiit arnartaasa ilaat nuliartaarisimaallaraa.«
Taama oqartorlu tamarmik pikkunavissumik illarratilerput Allarnermut allaat, qangalimi tassa naakasiit annernannguarsi. Nalinginnarnillu ilaartuisarlutik soraarallanngeqalutik tamatigut tamaanga tissitsattarneq nipangersorlu ilaat oqarpallappoq: »Qaa oqaluttuartarlusi.« Oqaatsini naatsiaannaraa tamaanga oqarpallappoq: »Qaa uangali, oqaluttuassarali immaqa nalunnginniarissi.«
»Tassami oqaatigisaramikkik timersiit inuillu ilaanni inooqatigiilluartarsimagaluartut. Ilaannigooruna timersiit inuillu eqqariillutik nunaqarfeqartut sumillu imminnut aarlerinatik tikeraaqattaartarlutik piniaqatigiittarlutillu. Taamaalluni inuit ilaat arnaq Mavaranaaq inunninngaanniit timersernut inississimavoq, arnarooq ilaqutaqanngitsoq ilaasa oqaatigisarpaat nuliassaalluni ungasissumit tikiussaasimagaluartoq kisianni suusupagisaalluni uininngitsoorsimasoq, ilaasa aamma inupiluunerminit taamaalisaasoq oqaatiginiartarpaat kisianni tassa inunni najukkamini iluamik pineqarneq ajorami timersernut nuussimavoq tassanilu arnartanngorluni.
Kisianni sunaaffa ilumikkersimasoq. Timersiit najugartaani sungiutileriaramigit tusangiasaartalersimavai inuit tatiginiaqqunagit, timersiinut sorsunnissaminnik pilersaaruteqartuarmata. Timersiinngooq piniutigissuugamik ujaqqamillu ipittumik aappaluattumik saveqarlutillu tuukkaqarlutillu qarsuminnut naqqoqarlutik, arnartaanngooq aamma taamaattunik meqquteqarlutik. Kisiannigooq tamakkuutitik erligingaaramikkik inunnut takutikkumasarsimanngilaalluunniit saqqumitissanagillu. Mavaranaaq oqaluttarsimavoq: »Tassaaku pisi tamakku inuit pilerigigaat. Sorsunniarpaasi kisianni aatsaat ilimasuerluarussi.«
Taava inuit najugarigaluani tikikkaangamigit tusangiasaalerarai: »Timersernut mianersorniaritsi. Eqqissisimasuusaarlutillu pinngitsuusaartaraluarput, kisianniuna taanna inunnguuseralugu pigisartik inunnik akeraqarneq iperarsinnaanngikkaat. Aammaana arnartasi pilerigisorsuugaat, arlaanni nungukkiartorniartorsuuaasi, periarfissarsiuinnarput.«
Tassa Mavaranaap taama oqalulluni inuit timersiillu inooqatigiilluaraluartut akeqqeriartortippai. Imminnut takussaaraluttuinnarput, taanna Mavaranaaq kisimi utertartuuvoq, tassalu inuit timersiillu isumaqarput namminniinnaq naviasaartaraatik. Tupinnaqaaq pasitsassimajuissusii, immaqamiuna pasitsareeraluarlutik iluarsinissaminnut pissutissaarutiinnarsimasut. Ilami tikissaariartorunik soorlu pasitsalersimassagaluartut.
Taamaallunimi ullut ilaanni inuit angutitaat arfattorsuanngorlutik aallakaasimasut arnartaat meerartaallu kisimik kingornusuusut nunaqarfiat timersiit sorsuppaat. Arnat meeqqallu tamaasa toqorarsimavaat, taamaallaanngooq marluk annaavaat, taakkua asiatsiarsimagallarlutik timersiit sorsunnilillarmata qangattat arlaannut toqqorfissarsiorsimagamik. Timersiinilluunninngooq paasineqanngillat, isumaqarsimapput tamaasa toqorarlugit. Taava timersiit toqoraariillarlutik nunaqarfimminnut utermata annilaanngaap ataani angutitatik piniariat nalunaarfigiartorsimavaat.
Unnia nalunaarfigisaat piikullakkamik. Arfattarsuartik qimaannarlugu sakkutik aaginnaat tigooqqariarlugit nunaqarfimmik tungaanut arpaliuussimapput, tassungalu pigamik amiilaarsimagaluaqalutik sakkugisinnaasatik katersoriarlugit timersiit nunaqarfiat arpassimavaat.
Taavaanagooq timersiit nunaqarfitsik qimassallugu pikisorsuanngortut inunnit sorsunneqariartinnatik qimaaniarlutik, kisianni inuit taama tikiutiaartiginissaannik ilimagisimanngikkaluarlugit. Asumigooq aniguisoqarsimasoq sianiginngikkaat. Inuit taqissorlutik saassussigamik angutitaat pakalatsisillugit taannaqami toqoralerpaat, aatsaanngooq arnaannanngorlutillu meeraannanngormata taamaatipput, kisianni aamma taakkua ilaat akersuunniat toquttarsimagaluarlugit.
Taava timersiit arnartaasa ilaat suaartalerpoq: »Mavaranaaq pisuuvoq, nunaqqatissiuna taassuma oqaa aseruisoq.«
Inuit silattuaqileramik paasilerpaat tassa taanna Mavaranaaq timersiillu inooqatigiinnerminnik aseruisuusoq. Suaartalerput: »Naak taanna Mavaranaaq, naak taanna Mavaranaaq.«
Timersiit arnartaasa toqqit arlaannit anillaappaat Mavaranaaq, unalu qungujulaannguartoq ilerasuuteqarpalunngitsoq. Timersiit arnartaasa ajakattaraluaraanni soorlu sumik soqutiginngikkai.
Inuit kamannerat suli nillorsimanngilaq. Angutit ilaasa Mavaranaaq ornikkasuarpaat, uniisigullu illuttut allunaamik qileramikku uppiteriarlugu nerfallartillugu nunakkut ujaraaralikkut unialerpaat uumisaarutinik oqaluffigiitigalugu. Mavaranaaq sulluni akissasoq, qungujulaartuinnarpoq. Uniarlugu uniarlugu qunneqqisikkamikku nusullugu talingerpaat, tassaligooq peerfiinit aassuaq tissalulerami soorlu illugiinnik talitaarsimasoq. Tassagooq arnaq aserorsaasoq taama pineqarpoq.
Naggataatigut timersiit nunaqarfiat ujajarpaat timersiit sakkui pitsaasut tigooqqarlugit. Taamaalillunigooq Mavaranaap aserorsaarilluni oqaaserisartagai ilai eqquupput, oqartarmat timersiit sakkui inuit pilerigigaat. Aammagooq timersiit arnartaannik inuit nuliassarsipput namminneq arnartaarukkamik taakkualu angutitaaruttut.
Inuinngooq nunaqarfitsik najoqqinneq sapileramikku tamanut tamaanga aallakaapput, tassalugooq Mavaranaamik oqaluttuaq inuit ilaannit inoqatiminnut annguttunit oqaluttuarsiaavoq.«
#	
14
Taartikkut ernerat Soqqaq angakkussagaaqqaarnermi kingornatigut timmut aallartuartalersimavoq ilaanni sivisuumik mulusarluni. Angajoqqaavisa aallaqqaataani isumagisaraluaramikku kiisa isumagissaarpaat iluamik angakkunngorniartoq taamaattussaammat. Taamaattormi ilaanni muluallaalillarmat Avataq takuniaalluni aallarpoq pigallaranilu nassaaralugu nunap timaannarsuani ilisimanani maaniinnaq nalasoq. Avatap pisarnermisut nakortisarluni nakortisimmani oqaluttuarpoq ingerlaniarluni Ainarsiniuumut amartissimagaluarluni, taavalu toornartaami ilaata ikiorluni Amarsiniuup amaataanit nakkartissimagaani Amarsiniooq sianigisaqanngitsoq. Nakkarlunilugooq ilisimagaluanngilaq. Nukappiaraq aallartilluarpallaaqimmat Avatap ernumakululerluni oqarfigaa ingasattajaariniaqqunagu, angakkussarnini tamanut saqqumitinniarpallaaqqunagu. Ersippallaartuminngooq angakkussarnerit ilaanni maangaannartoortarput, oqaaqqissaaleriaramiullu kaamuumiinnarluni oqarfigaa: »Piniarnermut sungiusassaatit, angakkoq piniarluartuusariaqarpoq. Angakkut piniarluartuunngitsut pinerrarluttullu piniarumanngitsullu qinnuuloortuinnanngortaramik naakkinarsillutik angakkupalaanngortarput upperineeruttarlutillu. Ataatat Paffillu oqarfigissavakka piniarnermut perorsassagaatsit, uangalu angakkussarnerit pissusissaatut ingerlatissavara.«
Avatarmi aamma timaaliarpallaarnissamut mianersulersimavoq nunaqqatimi Tulimaaq qaannamik tikinngitsoortoq takusoriniartalermassungaasiit. Paninilu Pualuna imminiititani tamakkuninnga tusagaqartarluni nikallungasaannalermat aalajangerpoq toqusut inaannut Tulimaaq paasiniaaffigissallugu.
Avatakkut toqqat tusarianit ulikkaartoq Avataq toqqup kiluani issiavoq talii tunummut seeqquilu imminnut qilerusimallutik amermillu ulissimalluni. Qulleq qamittorlu tusariat inngerlutik aallartipput, Avatarlu nammineq qullarsaammik appitsiaannarluni misigilerpoq taavaana qullareerluni. Taartuinnarmiilluni takulerpaa ammaninnguatut ittoq qaamaffaarissoq, taannalu pullavigeriaramiuk aqqutigilerpaa sulloq atitussutsimigut imminut naammaannartoq. Pigami pigami taanna anigorlugu silaannarsuarmut pivoq ulloriarpassuit akornanniilerluni. Avataq eqqangersorlu ullorissat angalaarput alapernaasertutut illutik, tamanut tamaanga saarleqattaarput ilaat qummut, ilaat ammut ilaallu sanimut, Avatarlu qanilleriarlugu ilisarsiniaasutut uisorilasaraat.
Ingerlagami ingerlagami sivisunaaleqaluni taamaalluni erserpaa nunarsuaq, tassalu allassaassanani Ullormiut. Nunarsuarlimi alianaannguatsiarpoq qaqqarasaarsuaq narsatarasaartorsuaq. Avatap nammineq naluaa sumut nunnissanerluni, anernermili ingerlatimmani taanna tunaariinnarpaa.
Nuna qanillilluinnarlugulu takulerpaa imarsuaq, eqqaanilu inuppassuit arsipput aarrup niaquanik arsalerlutik. Ilaata iluatsitsilluni arsartik tigullugu aallarukkaalu ilarpassuisa mallutilissavaat arsaarniarlugu, tassalu malittorsuullutik taama uteqattaarput. Alutornaqutaallu tassa arsittut tamakku immikkuutaarlutik qalipaatilinnik atisaqaramik, arsarlu pilerngullugu kattuteriaraangamik qalipaatit akuleraalerlutik tassa allaaneq ajorput arsarnerit.
Avataq nunamut tummartorlu arsittorsuit arsartik isumakkiiginnarlugu tungaanut arpaliutilerput nilliaatigalutik, uffalu massa ilaat inigisaminnit aniasut iigai pitaannarlugit, asumi tarniinnarsuit. Aqqutikkut tamaana aggersumik alutorsarsimanermit tativilluni aallariartinneq ajulermanni suaarpai: »Pullaaliuvunga.« Aatsaallimi taama qimagussuutipallapput.
Aterfiuuttorsuit qimagussortullu Avataq periusissaaruppoq. Ujakkani taanna sumi naniassanerpaa. Nunami tikisaq nalullugu imaannaanngeqigami, inuppassuugaluartullu tamarmik takornartat. Taava aallarlunilu isumassarseriataarpoq: »Atagu uagut tupitta assingini inilinni ilisarisassarsiorallarlanga.«
Tassami ineqarfiit assigiinngisitaaqaat. Immikkoorlutik ipput illut issunik ujaqqanillu qarmallit, ilaat qingallit ilaallu qingaqanngitsut, angissutsimikkuttaarlu assigiinngitsut. Toqqittaaq assigiinngisitaaqaat, ilaat puisit amiinik meqqulinnik ilaallu meqqoqanngitsunik kiisalu ilaat tuttut amiinik qalerallit. Ineqarfiit assigiinngisitaartut tamakku allallu misissuataaruminaraluaqisut aqqusaalutoriinnarpai tamakku pillugit tamaannannginnami.
Tupeqarfiit angalaarfigalugit taamaallunimi tikippaa tupeq namminneq tupermissut sanaaq qalerarisartakkaminnillu qaleralik. Umia illuartillugu iseriallartoq inuppaaluit isersimallutik aaviminertuutillartut. Ilisarsiniaraluarami taama ilisarisaqarluinnanngilaq. Isikkami aamma ilisarinani nakkutiinnalermanni pullaaliulluni oqaleraluarlunilu imminut tangerpoq ataguaasiit taama oqaraluaruni ersitsatseqinagamigit. Taava oqarpoq: »Nunamiuuvunga Avatamik atilik. Asuliinnaanngitsoq maannaraluarnarujoq annaasatsinnik tusarniaallunga. Tupermik ilisarnartorsiorlunga ilissi tupersi takugakku uagut tupitta assigivallaaqimmagu iserfigaassi paasiniaaffigiumallusi.«
Utoqqartaata saariarlugu aperaa: »Sumiorpiaanerujutimmi?«
Avatap nunagisimasami aqqa taavaa.
Aperisoq nangippoq: »Uaguttaaq tamatuma eqqaani nunaqarsimagaluarmiugut. Arfanniarneq nuannarileruttorluni ilaanni arfeq kapigaluagarput umiamik malersorlugu avasillisoorsimalluta anorliliussaalluta umiugatta nunamiut qimakkatsigik maanga Ullormiunut nunassippugut. Immaqa tasamani eqqaamaneqassagaluarpugut, uanga ateqarpunga Arfak. Tamaanga pisimaleratta angakkortarsuatsinnit
Saamissuarmit tikeraarneqaratta aatsaat tassa kingullerlugu nunamiumik isertoqarpugut. Uteruit oqaluttuarniarumaarputit nunarsuarpunngooq piisaarnaqaaq. Nunamiikkallaratta piniagarisavut tamaani amigaatiginngilavut, imarsuup immaqa takusavit eqqatsinniittup piniagassat tamaasa pigai. Aallallatsiaraannilu tamassa tuttorpassuit. Tamaanimiunngortut nunamiikkallaramik piumasartakkatik tamaasa pisinnaavaat, nunarsuuvoq pilluarfik. Tassalu inuppassuit maaniittut tassa immakkut ajunaarlutik nunamiunngoqqissinnaajunnaartut, kisianni ilarpassuavut ilisarisimanngilavut allamiuummata oqaasiisigut paasineq sapertaratsigik. Illimmi kina ujarnerujat?«
Avatap ujakkani aqqatigut taavaa oqarlunilu upernaajummat qajartorluni tikinngitsoorsimasoq.
Pulaagaa pilerpoq: »Taava upernaaq ajunaarsimaguni suli tamaanga anngunnavianngilaq, Utaqqiffimmiissaaq. Tassaniinngikkunilu ajunaarsimassanngilaq. Aammami Ullormiunut pisussat utaqqiffeqartaramik Kimiujaarmiut utaqqiffiattut sivisutiginngikkaluartumik. Ullormiuni inuuneq eqqissinartuussammat tassunga pisussat misilinneqaqqaartariaqaramik pisariaqarpallu tarnigisagaasussaallutik. Uagut tamatta taamaalineqarsimavugut. Utaqqiffik imarsuup takusavit illuatungaaniippoq. Ullormiut nunaqarfiannut isereersimasut utaqqiffimmut utertussaanngimmata ilagisinnaanngilatsigik, pullaaliugavit nammineq ornissinnaavat.«
Avataq tupermit pulaarfimminit aneriallartoq inuit makku piikullassimasut arpaliuaattut nilliaatigalugu: »Arsileqaanngooq, arsileqaanngooq.« Allamik isumaliunngilaq: »Makkuli eqqasuuteqanngitsunnguit.«
Toqusut inaat alla Kimiujaarmiut utaqqiffeqartoq nalunngikkaluarlugu sunaaffa aamma Ullormiunik utaqqiffeqartoq aatsaat tusaramiuk puupassulerpoq nalulissasoralugu tammaannaqigamiluunniit. Taamaattormi pisitoqqami ilaat atunngisaannangajakkamiuk puiguleraluarsimasani »Nalusamukaat« appisinnarpaa, tassalumiaasiit imaq qarsullugu ingerlalereerluni. Imaq isulillugulu tupersuaqarfik takugamiuk eqqaanut mippoq. Tikisaa Ullormiunit allaavoq. Taarneruvoq nunataalu assigiiaaginnangajattoq suisalluni, inunnillu aneersunik takusassaqanngilaq nipaalluinnarlunilu, tikkagooq soorlu toqusunnitsorluunniit. Toqqit tamaaniittut assigiiaaginnaapput. Annivigineqannginnami alakkartalerpai. Isersimapput inuit tarraannartut ittut, asumigooq suli anersaajunermikkut naammatsissimanngitsut. Avatap isigigaluaraangatik qanoq iliallassanngillat soorlu sianigisaqanngitsut. Taamaallunimi toqqit ilaata umia illuartillugu ilummut isigileriallartoq ilisarnaqaatit Tulimaaq, issialluni saaqqusiorusaartoq. Tassani isiginnaalerpaa ilumut Tulimaajunersoq uppernarsiniarlugu, tassami allaanngilaq, atisai tassaapput qajartuusai, saaqqusiaalu tassarluinnaat nunamiikkallarami sammisariuartagai. Ooqattaaginnarlugu aqqatigut taagaluarpaa, qanorli iliallanngilaq. Taavalu Tulimaajusoq qulakkeerluareeramiuk umik matuaa tuperlu qimalaariarlugu pisini »Qangattarsaat« appillugulu qangattarami Ullormiunukarami aqqunni aqqutigalugu nunamut uterluni.
Qaammaammani oqanngilertoqaaq. Anertikkareeramilu oqaaseqqaava tassa: »Ilagigaluarput tappava Ullormiuni.«
Avataq Ullormiuniinnermini oqaluttuareermat Arfak pilerpoq: »Qujanaq tusarikka umiamik ajunaarsimasut taakku. Tassa uagut nunagigaluatsinni eqqartorneqartartut. Ittortaat taanna Arfak uangagooq ateraara.«
Avataq angakkuussutsimini ingalluni uppernarsisaraaq.
Kingunerisimaleraa Avataq aneerasaalersoq Arfaap ornippaa. Nalinginnaq oqaloqatigiilaarsinnarlutik Arfak oqarpoq: »Ullormiunik tusartilluannguarujatsigut. Kisianni uanga apererusukkaluarpakkinaasiit: Ullormiut qimangajalerlugit allamik tikisaqannguatsiarputit nalornisoorfigigunakkannik. Nipisiatta allanngornerat immaqa allat maluginngikkaluaraat uangaasiit maluginiarakku, ilami ataasiarnanga angakkuersaartuni najuisarama. Sumik eqqumiitsumik naapitaqanngikkaluarnerputit?«
Avataq oqanngilertoriarluni oqarpoq: »Uanga salluliorneq soqutigisarinngilara, misigisakka eqqorlugit oqaluttuarisarpakka. Kisianni angakkussatut ilinniartinneqaramali ilisimatinneqartarpunga pisariaqartillugu nipangiussisinnaasugut, angakkunngooq tusartiminnut pisariaqanngitsuusorisatik eqqartorniaannartariaqanngimmatigik. Ilumoorputit, misigisaqarpunga tusartinnut eqqartussallugu pisariaqartinngisannik. Kisianni kisima pigiinnaraluarukku naalliuutigiinnaqinagakku ilinnut misigisartuumut oqaatigissavara: Oqaatigineqartaraluarpoq Ullormiuni utaqqiffeqanngitsorooq, Kimiujaarmiuni kisianni. Sunaaffali aamma Ullormiuni utaqqiffeqarpoq, tassanilu Tulimaaq naapippara.«
#	
15
Naammattoornarsisorlu arfernik takuniartalerput. Sinerpariartorpullugooq. Kanginnguami sissaq arferit sinaasiorluarniaraluarlutik sinaattagaat piareersaaffigineqarpoq, unaat arfanniutit sissami inissititerneqareersimapput takisoorujussuarmik qajannaatsumik alertallit, arlullu isua allunaanut ujarassuarmut aalaakkaanut qilersuussimasunut aalajangerneqarsimavoq imaannaq katannaveerlugu. Angutit naalinniartussat nikittaallutik ulloq unnuarlu piareersimapput toqqorlutik. Naalinniarfissaq qimangaatsiarlugu kangerlunnguami umiaq nutaaliaq avalatsiinnartariaavoq piniutinik naammattunik immersimalluni.
Angutit taama piareersimapput, arnallu allatut aamma.
Qangagooq arfanniassat piareeruttortut angutit marluk nuliatik taartigiinnialerpaat, soorlumi taama pisartut. Unnuat ilaanni taarsissaaruttortoq taarsisalernissaanut utaqqiniarsimannginneramik arnat taakku taartigiitassat aallarput angutaatissatik ornillugit, ilalu imminut naaperiataarpallaaripput. Taamaatillugu ammut sissap tungaanut qiviariallartut taavaana arfersuaq sissaq attunngersaarlugu puillartoq, uffalu timaani sakkussat piareereersimasut, inoqaranili. Taava arnat taakkua ammut arpariarlutik sakkut piareersimasut tigoriarlugit arfersuaq naaleqaat arfattarinnguarlugulu. Angutit sunaaffa arnaatissaminnik naapitsiniarsimasut tikiuteriannguaraluarput arnaatissamik arfeq naalissimajuannguaraat. Taamanerniilligooq arferit nujoqqapput arnanit anguseriniarlutik naammattuuisunik pisaqarfigineqarallarlutik. Taamaattumillugooq arfanniartoqartillugu arnat mianersuutissaqartualerput.
Arfanniarnissaq piareersaatigineqaannalersoq takusassaalerput arnat inersimasut tamarmik ujarannguamik qaqortumik qaarmioqartut, tassagooq arferit angutit arfanniartussat tungaannut qaammaqqutissaat.
Taamaalluni unnuit arlaanni arferit takkuttut oqaatigaat, asulugooq sinaasiorniannguatsiaqalutik. Naalinniarfissap timaani qaqqasunnannguup ataani Avataq Arfallu issiapput inngerusaarlutik, pisitoqaq arfermik qaasaat atorlugu:
#	
Mattalik sarpilik
aajaa – jaa –
samani sussagavit
aajaa – jaa –
nerisassatit aaku
sissap sinaani
aajaa – jaa –
#	
Tassamiuna arferit sinaasiornialivissut. Sissaq naalinniarfik ungasigunnaarlugulu aqqarmata angutit naalinniartussat sissap killinganukarput unaatillu tigooqqarlugit siloreerlutik qaninnerusussaq naallumassallugu. Utaqqikataasalivissut aarimmi puiartuleqaat, ilaalu sissaq ippaasavillugu puisorlu naallukkamikku qanga tassa massappalunnguarsi, uffa ilaat itikkaasut. Taamaattormi arfeq alernik arlalialunnik attataqaleratannguarpoq, avammullu saaterluni aallarsariarmat arlit ilaat kittorartut ilaat sukangaaramik imernaallattuinnaapput kittoraratilli. Taarti tulluusimaarpallaaqaaq arli attassisut ilagimmassuk, avannamukaat nikanarsarumanagit arfeq piffissarorlugu naalissimaaqigamiuk.
Tupeqarfianni arnanik inersimasunik aneersunik takussaasoqanngilaq. Tamarmik tuperminnut isaasimapput atisaminnilu sukangasinnaasut tamaasa qasoortiterlugit, arfeq qimussaguni arlit sukasimatillugit qimoqqunagu.
Alernik attassisunik arfeq nutsuisillugu timaanit naallumajuarpaat arlit ilaat avatarsersorlugit. Taamaallunimi arfeq arlit attassisutuaalersut kittoraallugit avammut aallarmat pisarinissaa isumalluarnarsivoq ilungersuanerminit aanaarnerminillu nukillaareersimagami. Umiaq nanngaaniartussanik inuttalik avalareersimavoq.
Tappika Avataq Arfallu pisernik arfanniutinik appisimaartuinnaapput. Aamakku arnaqquassaat seeqqumik qulaatigut pitussimasut tusiapillaallutik timmukarput imaq tarrikkiartorlugu, tassagooq arfermik qimmorlussaasut.
Arfeq avasillivallaanngitsoq umiamik malersorusaarlugu unaanik avatalinnik kapuutinillu nanngarpaat pigallaratillu toqullarlugu. Pisarsuaq angissusia, aviffilik, tamarmi iluatinnartulissuaq.
Sukkaaqalutik arfattartik kaligalugu tulaakkiartorpaat. Tulaatileraallu arnat ernitik arpaliuteqatigalugit ammut aallaapput tassagooq ernitik arfakkajuttussanngorsaraat. Sissap killinga tikikkaallu mattak iseqqissaq umiamiittut ilaata timmut naluppaa, timaaniittullu illarnersuup ataani paggatilerput ilaat isitalaartarniarlutik, tassagooq arferup tarninga nuannaarsaraat.
Arfeq pilassinnarlugu angutit arnallu utoqqaat sissap timaatungaani uppiup killingani katersuupput arfiminernillu illinnarnersiuinnakkanik nerersualerlutik. Arferup saarninik orsualaartorsuarnik qisussaqaleramik ikumatitat uusuliorfiit siataliorfiillu ikinaarniarunnaarpaat naammamillu uullersortuarlugit. Taamaalluni arferup qiteraa kipisoq oqaatigalugulu arnat inuusuttut meeqqallu arpaliutiinnaq nerersuartunut ilanngupput. Naammagisimaleramikkulu tiffarterlutik narsaatsiannguami inisseriarlutik tivallutik soqulallutillu inngertuataalerput arferup tarnaanik nuannaarsaanertik ilallugu.
Inunni nuannaartuni ulloqaranilu unnuaqanngilaq.
Ukiariartortillugu Avatap eqqarsaatini qassiiuteqai. Allarnerumuna pilerisaarsimagaa namminneq ukiivimminni ukiiginnarallaqqullugit. Avannamut ingerlaqqinnissartik Avatap aalajangiussimajuaraluarpaa aammalu nalunagu ilani pingaartumik erni Paffik avannamut nunarsuartaassap tungaanut qanoq noqangatigisoq. Aappaatigulli Allarnerup pilerisaarinera eqqarsaatigilluassallugu piffissaqarsoraaq.
Avannamukaat naapitatik Allarnikkut assigiinngitsunik pisariaqarluinnartunik ilinniarfigisimavaat. Soorlu nannunniarnermi arfanniarnermilu piniaatsinik nutaanik ilinniarfigaat. Qisunnik qamusiassaminnik qaanniassaminnillu atortussiassaminnillu eqqasuttuarsimallutik qanoq iliorluni qisuminaatsiaat pissarsiarineqarsinnaallutillu atortussiarineqarsinnaasut, aamma atisanik issittumut naleqquttunik atuinissamut sananissamullu ilinniarfigaat. Tassalu tamakku pisimapput upernaajunerani aasaaneranilu, ingerlaarnersuup unikkallartarfiani. Qanorlimi taava issagaluarpa ukiuunerani najorlugit inuunerannik inuussutissarsiornerannillu ilinniarfigigaluaraanni. Tamakkulu tamarmik pigaluartut aamma pissutissaqarsoraaq unikkallartariaqalernerminnut. Ukiuunerani avannamut suisassiartorlunilu issileraluttuinnartumut ukiualu sivitsoraluttuinnartumut ingerlaarneq ilungersornarlunilu atugarliornartarsimaqaaq. Ingerlaaqatimik ilaat ikinngitsut ajunaarnertigut kaannei tigullu allatigullu atugarliornertigut annaasimavait. Ukioq kingulleq qimmeerutingajalluinnarsimapput ingerlaaqqilissagaluarunillu nutaraasaannarnik qimmeqartussaallutik. Angallatitik sakkuutitillu eqqissilluni piffissaqarluarlunilu nutarterneqarlutillu iluarsaattariaqalersimapput. Sussappammi nunarsuaq tikinniagartik tuaviupilunnerinnarmit ajutoortitaallutik tikinngitsuussagaluarunikku?
Unikkallarnissamik ingerlaqqinnissamilluunniit aalajangiinissaq taama imaannaanngitsigimmat Avataq kisimiilluni aalajangiiumanngilaq. Angalaqatini oqaasissaqarnerusutut isigisani siunersiorpai, soorlu Arfak. Pisussaasorigamittaarli erni Paffik siunersiussallugu ullut ilaanni isumaanik aperaa. Paffik akivoq: »Ingerlaqqinnissarput taamaatinngeqaara. Kisianni unikkallarumagussi uanga assortuissanngilanga.«
Ukiarluni siku atussaanialeriarmat aasivimminniit Allarnikkut ukiiviannut kangerlussuup ilorpasinnerusortaaniittumut nutserlutik aallarartalerput aasap pissarsiarititai assartorlugit. Sinerissallu anorai suersut nalliuttuartalersullu aasivitsik inueruppaat ukiivimmut ukiuunerani akunnaannerusumut nutserlutik.
#	
16
Avannamukaat ukiivissaminnut pigamik alutorsarallaripput kingumut illunik takugamik. Illut upernaajummat qulaarsimasut inuisa iluarsaappaat arferit niungasuinik qulimikkut imminnut apissitanik tuussalersorlugit, amminillu qalleriarlugit issunik ujaqqanillu qalleqqeriaramikkik tassa ukiivissaminnik illutaareerput. Ukeeqqaartussat illoqariinngitsut tupertitiinnarallarput illuikkiorsinnaalernissamik tungaannut inigisassaminnik. Nunaqarfittaavat inugasaaleqaaq tamaanimiutoqqat allamut aasiartorsimasut uteraleriarmata.
Illuikkat inigisassat naammassisimalermata kattullutik sanaavat qassi, illuigarujussuaq angissuserisinnaasani tamakkerlugu angissusilik. Ilutoorujussuuvoq unnuiffissiaannginnami illeqanngitsoq. Naqqup qeqqaniipput apummik saviusartukkamik napasuliat aappaa portuneq qulleqarfissaq aappaalu pukkinneq tivasut pisillugu qulaattagassaat. Tivaneq ukiuunerani aliikkusersuutigisartagartik qilanaareqigamikku qassi iniinnartoq tivaniartorsuanngorput, aammami aasaq tamaat takunngisimaarsimallutik nutaanillu nunaqqatitaarlutik sammisaminnik allannguilaarusoqigamik.
Arnat angutillu qassip iluani pissangaqalutik isersimalersullu mitaartut marluk pissigaannaq iserput, angutaannaat, kisianni aappaa arnatut atisalersorsimasoq. Napasoq pissitassartik pisseriarlugu nillissanatik ussersuinnarlutik iloqissiulerput, arnaasaartullu siluttuummik tigumiaminik angutit anaalilerpai anisarissap tungaanut ussersuutigaluni. Taamaatillugulu mitaartup aappaa arnat isersimasut akunnisiorlugit angalaartualerpoq angummik toqqorsimaratarsinnaasumik ujaasilluni. Angutit aniatinniakkat pinaatsuusaarlutik massuarpalunnerat arnallu akunnisiorneqartut tissitsappallattarnerat qassip iluani nipaavoq mitaartut anersaamerpallannerujussuannit akunneqartarluni. Tassalimi pigallaratik angutit aniallutik nungummata qassimi isersimasut arnaannanngorput. Mitaartut arnanik akunnisiuinertik nangeqqikkallarujaat, arrinatik, uffa silatiminni angutit tuavioqqusillutik suaarpallattartut.
Mitaartut silamut anisullu angutit ilaata sassartereersimasup qungujulasorujussuulluni ornippai isussuullugillu. Mitaartut kaajallaannaq qassip iluanut taamak, arnarlu sunaaffa angutip isussulluni aqqatigut taasaa orneriarlugu aluisigut tiiarummik siluttuummillu anaasaqattaalerpaat. Arnaqatai piikutsakkamik; kiammiaa toqqagaa, kiammiaa toqqagaa, immaqa taassuma, immaqa taassuma. Kiammitaava uanga, qanortoruna taassuma. Arnalli ilaaqqaartut ilamissut sungiussinikuusutut piikutsassimatiginngillat qissigusuppalullutillu. Taamaakkaluarlutilli ilamittut pissangatigaat immaqaluunniimmi ingasannerullutik.
Mitaartut arnaq toqqagaasoq annippaat angut toqqaasini nammineerluni aassammagu qassimullu iseqatigalugu. Iseramik qulleqarfik tasiorlutik kaavileraallu mitaartut tamanut iloqissiorlutik illarsaarilerput kisianni annuttorujussuullutik, taamaakkamillumi isiginnaartuni tissinarsiinnarlutik. Taamaalineranilu isersimasut appippaat tutigassarsiornermi tivasoqartillugu inngerutitoqaq:
#	
Tivajooq katumaak
itinii katumaak
kunigigaa alugigaa
mamarigaa
kunigillaajammaarikkaa
tivajuu tivajuu
tivajuu tivajuu.
#	
Taamaaliorlutik angutit nuliallit arnamik allanniiartorlutik tivasunukaasimasut naarisarpaat. Nulianillu taartigiinnissaq taama isertuarnerunngitsumik aalajangersarneqareermat naammassiartorlugu angerlakaapput.
Inuusuttut aappaqanngitsut illuni illuikkanilu tutigiiffissani isersimasussaanngitsut isersimajumanngitsullu qassi initaarigallarujaat.
#	
17
Qassimi tivajoortunut peqataasimanngitsoq taamalu nuliaminnik taartigiinnianut ilaanngitsoortoq tassa Napaattooq. Qangali nalunngilaa tivajoorneq suna siunertaralugu atorneqartartoq, annertunerusumilli eqqarsaatigisimanngilaa taamani nuliaqannginnami imminut tunngassuteqanngimmat. Maannali nuliaqalerami allaavoq. Ukiivissisimaannaleramilli tusaasarpai anguteqatini tivajoornissamik erinisuttut, illarnartunik ilaqartillugu tamatuminnga eqqartuisartut, ilami arnat pilerigisatik allaat pasitsassaarutigalugit aqqasigut taaniartaraat. Tusaanngitsuusaararaali qimatsertarlugillu pissamaaginnarlutilluunniit eqqartuisut akuliuffiginiannginnamigit. Qassiliornialersut tusarrajaannarlugit piniariarluni aallarpoq tikinngitsuuinnaraluaruniluunniit iluarnerutikkaluarlugu.
Taamaattormiaasiit uterpoq, tassalu qassip eqqaa angutinik nuliaminnut taarsiullugu arnaatissaminnik utaqqisoqaleruttortoq. Tamaanga alilluni qanoq pisoqarnissaanik utaqqilerpoq.
Tivajoortut inerlutik angerlakaalermata takuaa nuliami Pusigaap angut ilimasupiluffigeriikkani taamalu nuannarinngilluinnakkani illuata tungaanut ingerlaqatigigaa. Tassa taanna Minik, allami aasiveqarsimallutik ukiivimminnut tikittut kingulliit ilaat, angut inuusuttuujunnaalersoq nuliaminik qitornaminillu ilagisarpaalulik, piniallaqqissutut naatsorsuunneqanngitsoq, kisianni ilaqutariit pingaartut ilaat, angut ipittumik oqalik uumisaaralunilu tusangiatsatsitsissallunilu kisiffeqanngitsoq. Piniallaqqissut ilaarlugit nuliaminik marloraqarniartarsimagaluarpoq inuussutissakilliuleraangamilli qimatsittarsimalluni arsaartittarsimalluniluunniit. Tamakkunuunatigulli pikulunneqartarnini anusinnguutigineq ajorpai oqqami ipittup akiillernaveersaartittarmani. Nalunngilaalu angutinik ilagisaminik pillammaasunik tunungiisissaqarluni. Allanili eqqissinanngilaq angut taamaattoq inooqatigalugu. Aamma ilaqutariit Avatakkut ajorniarfigereersimavai.
Ukiarmiinnaruna arsillutik Minik pingaakujulluni arsamik aallarusseruttortoq Paffiup peqqaannagu arsaarsimagaa. Miniup makiitigaluni Paffik saaterpaa tigullugulu tassalu arsaq piunnaarlugu naloriunniartorsuanngorlugu. Taarti illissalluni sassartileraluartoq Miniup ilagisaasa asserpaat ingerlariarfissaarutiterlugu.
Miniup Paffik naloriaraluaramiuk qulitsaa alerujussuaannarpaa. Paffiup kissaammerluni nalussallugu tigorialeraluarlugulu anguterpaat Miniup ilagisai eqqaallugillu annikigiummerluni imminut unitsiinnarpoq Miniullu sakkugisartagaa atorlugu akiniarlugu:
»Qulitsara uiniunngitsukasik alippat, nuliavilli mersussaqisuunngikkaa.« (Tusaamareersimagamikkuaasiit Miniup nulia mersugassanut pikkorluttuusoq).
Miniup saappaa: »Tamakku nuliat pinnagit. Arlaannik nuliannik arsaallarumaarpakkit.«
Paffiup illamik akullugu akivaa: »Unniami arsaariniaaloortuaraluaq iluatsissananilu.« Qimallugulu.
Tassalu maannakkut Napaattuup isiginnaarpaa nulii Pusigaaq Miniup tutitassamisut angerlaakkaa.
Napaattuup qaniginerusaasa Avatakkormiut pingaartumik Taartip malugaat Napaattooq allanngortoq. Oqaaseqanngitsoq ingalluni oqaaseeruppoq, inussiujuitsoq ingalluni inussiorunnaarpoq qinngualu eqikkiartuinnarluni. Sakkuni pitsaareeraluaqisut angalaanngiffimmini iluarsaattuarsinnarpai. Taarti periusissaarutivippoq nalunnginnamiuk Napaattuup suna siunertarigaa, tassalumi nammineq oqarfigereersimallugu illersissamisut naatsorsuutigeqqulluni. Oqaluussassaaguniluunniimmi.
Tassamiuna Napaattuup Minik piniarsaarileraa. Aallartarpoq pisariniarlugu, kisianni ajornakusoorteqalugu qanigisaminik ilaqartuaannartarmat.
Ilaanni asiaramiaasiit isumassarseriarami tuttunniarfiit eqqaanni isortortumi tuttut aqqutigineq ajugaanni toqqorsimaffissaminik imminut illuigaaraliuuppoq qamaffissaminik. Mulujuartuugami qanorluunniit sivisutigisumik mulussagaluaruni isumaginissaqanngilaq. Qimmini illuikkami eqqaanut qimallugit nasikkiartarpoq tuttunniat aqqutaat alapernaaserlugu.
Taamaallunimi ilaanni anorsarilluni persorikujuttorsuugaa qimussit pingasut assumut ingerlasut takulerpai. Qanilliartortillugit ilisariniaramigit tassamiuku Minik ilagisartagaalu marluk. Taamaallaqqoqalugulu soorlu una Minik ilaminit ingerlanerliornerusoq, aammami ilamisut qimmeritsigisuunnginnami.
Ilisarilluariaannaq arpaannaq illuikkaminukarpoq qimminilu qamutiminut pitupallariarlugit malinnilluni aallarluni. Pigami pigami tassamiuna suli ulluumasoq malitani erserpai, qanilliartorusaalerlugillu persumit ersillatsiaannartarlugit. Ila soorluuna Minik kingulerusimangaatsiallartoq. Qimminilu unissakanneraluarlugit kajujuummiartuinnartut Minik apuillugu tikippaa qimmerliulersimalluni uniinnarallarsimasoq. Tassalu ilai siuangaatsiarsimaqigamik persumut aanngareersimallutik.
Qimmini unittullu qamutimit pissikkami Minik pituuttaminik ilaajaalluni tupaatorluni saatileraluaq qatigappiaannaatigut anguigarpaa orlutillugulu. Sumik oqaaseqanngivilluni anguilerlugu toqusareeramiuk qamutaanut ilivaa, qimmiilu nammineq qimmiminut ilaliuteriarlugit qamutai kaligalugit uterluni aallarluni, asulumi illinernut saanartumik persorillualersorlu. Miniup ilagisaanik takkuttoqarianngitsoq persup ataani illuikkami tungaanut ingerlalerpoq soorunalimi qimmertunermit ingerlalluaqaluni.
Illuikkaminut pigami toqutani mattarterpaa timaalu qunnerarsuarmut igitsivigissallugu piukkutereersimasaminut igikkiartorlugu. Taava qamutai ingitseramigit iluatinnartortai immikkoorteriarlugit sinneri tassungattaaq nakkaatippai. Taavalu qimmit atorfissaqartinngisani toqorarpai ilaallu pilallugit taquassamisut nerukkaatissamisullu atorfissaqartitani immikkoorteriarlugit sinneri aamma qunnerarsuarmut eqqarlugit. Isumannaajaareerami illuigaaqqaminut iserpoq qaammalernissaata tungaanut sininniarluni. Sila taaqaaq persersorsuullunilu, taamaatillugulu tikinneqarnissaminik aarlerissutissaqanngilaq. Taamaattormi sakkuni piareersimatippai.
Aqaguani qaammaliinnartoq silalu ippassartut iinnaraluartoq pikilerpoq. Qamutini atortussaminik tamanik usilersorpai, naammassigamilu illuigaaqqani aserorteriarlugu persup ataani aallarpoq nunaqqatigisimasani qimatserlugit tamaanga sumut pinerpoq ingerlassalluni.
Miniup angalaqatai ullut arlallit mulusimallutik tikipput taakkuinnaallutik. Oqaluttuarput tuttusiulerlutik Minik qimmerliulerluni qimatissimasoq, taavalu tuttut piniakkatik pisarereerlugit utimut takuniaraluaramikku takunngitsoorsimallugu, illerninilluunniinngooq takussaasoqanngilaq, ilami taamani persersimanermit taarsilereersimallunilu. Isumaqarput tuttusiulerluni tamaanga arlaannut sangusimasoq, taavalu sioqqullutilluunniit angerlarsimasoq.
Napaattooq aamma tikinngitsoorpoq. Taanna angerlasimaqqartortuugami aallaraangamilu mullortoorsuugami maqaasiaarneqanngikkaluarpoq. Taamaattormi sivitsuuppallaaqimmagu qanoq pisimanersoq eqqartorneqartalerpoq. Soorlumi aamma Miniup tikinngitsoornera eqqartorneqartartoq. Inooqatigiit ataniarsuarnartumi inuusut ataasialinngikkaluaqaat taama ilaminnik annaasaqarlutik; angalaaqatigiinngitsulli marluk ataatsikkut maangaannarnerat eqqumiigilaanngitsoorneqanngilaq erseqqissuliuutaanngikkaluartumillu nassuiaatissarsiuunneqartarluni. Isumaannaliuutaasunulli pimeersumik nassuiaatissaqanngilaq. Tammartut tammarput, soorlumi taama pisoqartartoq. Avatakkormiut pingaartumik Paffiup Taartillu kisimik nalunngilaat qanoq pisoqarsimasoq, pitsaanerutippaalli nalunngisartik erseqqissuliuutiginngikkunikku.
Nalunaraluaqaarmi; akiniaqattaarnerit aallarteratarsinnaagaluarput pasitsannerinnaq tunngavigalugu taamaalisoqartarmat. Kisianni tamatumani ilimanartoqarpallaanngilaq Napaattooq kisermaavinnguakkuluummat nuliarsimanerinnarmigut ilagisaqartuusaalerluni, kisianni aamma attavigilluanngisaminik. Taarti isumaannarmigut qujaniartaqaaq Napaattuup qanillisartaraluakkami qanorlu pisoqalissappat illersussamaartaraluakkami qanoq iliornermigut ajortumut sangusoortissimanngimmatik, aappaatigullu aamma qujagisarniarlugu Minissuannguaq eqqissiviilliortitsiuartussaagaluaq pisassaanik pisimammagu. Kisiannili nalunartut pillugit jornguni Paffik angalanerani kisimiitsaaliulerpaa, aammami taanna sukanganialeraangami ilaatigut mianersuaallioqqajaasarmat.
Avatakkormiunut eqqissiallannarlunilu nuannaajallannarpoq Allarnerup nunaqqatigiit pissartaata ikinngutimik Pusigaaq nuliaminut aappiummagu.
#	
18
Taartip ernera Soqqaq angakkussarnermut aallartilluariivissimavoq. Ilinniartitsisaata Avatap iperarsimanngilaa asiaqatigisarlugulu piniarnermuttaaq ilinniartiitigalugu, angakkormigooq pinerrarluttoq angakkupalaajummat. Soorunalimi aamma angutaata Paffiullu piniariaqatigisarpaat. Kisianni angakkussarnermut noqavissimariaraangami kisimiilluni aallartarpoq ilaanni mulungaatsiartaqaluni. Ilagisaasa pileqqaarmat isumagisaraluaramikku kiisa isumagissaarpaat.
Arlaanni aallarsimalluni tikippoq tatamiviusavissimalluni, uumasorsuinngooq takugamigit, immaqagooq eqqilissuit igalilissuilluunniit, nioqanngitsunngooq meqqorsuarnik poorsimasut, qernertuinnarsuit. Ersigisaminik oqaluttuajuitsoq kiisami ersitsassimaqinerami takusani angorniuutigai.
Eqqilissuussappata eqqanaraluttuaq!
Tusatsiaannaq Allarneq oqarpoq: »Tassa ajunngilaq, ilimanarsigamik. Ersinanngillat, piniagarsuinuku nersutit umimmaat, piniakkat aviffillit, tuttuinnannguanik takulluarnarnersuit, nerisanut allatuutissat mamartut pikkunartut. Sakkusi piareersarniarsigik naammasseriarutta piniariassavavut.«
Avatakkormiut avannamukaaqataallu piniakkanik taakkuninnga tusaamannereeraluarput amiilu takoreersimallugit nunaqqatigilikkamik nallavimminni alliarigaat. Kisianni uumasunik takusimannginnamik piniariaqataanissaminnut pilereqaat. Qanormiaataama. Taamaalillutik piniagassat ilisaraat, inuuniarneq isumalluarnarsiimisaraaq.
Qimusserpaaluit aallakaapput umimmanniat. Ulloq isukkaarlugu ingerlagamik taarsissutileraatillu Allarnerup unikkallarfigiumasaanut tammaarput. Aqaguani aallajaarlutik ingerlammersullarlutik erseriallaraat qaqqasunnap ataani narsaamanermi qernertortat tamani tamaani ittut, tassalumi allaassanatik umimmaat. Qimmit pisassaajunnaangajallutik aallartertullu aamma umimmaat naasisimallutik eqiterukkamik qernertortarsuannguupput ataatsit.
Tikeriallaraat sunaaffami taama pisartut. Arnavissat piaqqallu ilorlinngorteriarlugit angutiviartaasa kaajaluisimavaat eqqummillugit siunitik avammut saatillugit, sakkutuarsuatik nassutik nassummissaannissamut piareerlugit. Umimmanniat qimmitik uninngatitassaajunnaartut pituussaarpaat, pituussaarneqariaramillu umimmaat avatangerlugit qiluup ataani soorlu tungaannut suinnartut.
Aarimmi. Sivitsunngitsoq qimmit ilaat pavungaraallak naloriussaareerpoq, naanilu siinnikut nunamut tukkami taamaallaat tukaalaarami. Kinguninngua aamma
alla taamaasitereerpoq, qimmillu ilaat eqqortikkaluarsimasut anusinngorsimanerlutik avasillillutik ikisik aluttorpaat, ilaallu massa tusiapillaartut.
Allarnerup ilani ilitsersuuppai taakkua taanna pisariniassagaat, taakkualu alla. Tamalerarlugit piniassagaluarunikkik pissarsingaarnavianngillat uumasut taama ikilersoruminaatsigisut. Aammami qimmiiarpallaarnaveersaartariaqarput.
Inissititerilluariarlutik pisissaalerpaat periarfissaanerusukkut eqqoriartarlugit. Sunaaffaana taama qarsortornartigisut, qarsummi ikinngitsorsuit suallaataanngivillutik asuli meqqut akornanni nippusimapalaaginnartarput. Taamaattumik qarsuiarpallaartinnatik pisaqarniartariaqaramik anguigarninniartussat sassartilerput, asulumi piniagaat piuminaakkuloqalutik tassanngaannaq saassusseriartartorsuugamik. Navianassusiallumi erseqqissillugu takuaat anguigarninniartut ilaat angumerisoortilluni nassuup nuuanik qalutimmat, qangattaatiterianngitsorlu ilaasa nusullugu peersippaat qulitsaanit ammullugu. Sunaaffami iluaqutigiinnassallugu. Umimmaap qulitsaq naatissimasani eqqaqattaariniaraluarlugu isiminut matoriinnaleraalu anguigartorpaat orlutillugulu. Taamaalillutillu pisaqaqqaarput. Qarsutillu ammussoriaramikkik qarsussaminnik amikkisaarpallaarunnaarput. Pillaratik angutivissat qassiialuit piaqqanillu ilallugit pisarereeramikkik pisatik naammagilerpaat. Naammassillutillu pileriarpaat taavaana ulloq naareerluni taarmut pulalereersoq. Umimmaat sinneri piniarneerukkamik qimaallutik aallarmata ilaginnarpaat, qimmilluunniimmi malersuipalaaraluaramik sivitsunngitsoq uteraannarput.
Ilaat illuikkiliulersut ilaasa pisatik pilallugit aallartippaat qerinnginnerini amiiarlugillu pisariilliniassagamikkik. Illuigaq ataatsimoorniassagamik annaarlugu sanaaq inermat umimmaat amii eqqussorpaat allisaliussuullugit, uumasorniartutut pissaqarluarsimasutut unnussiuaarniassagamik. Illuigaq iniinnartorlu inneq umimmaminermik illinnarnersiuinnakkanik siatsivissaq ikinneqareersimavoq, uuilartuumaannaraluartummi mamarsarluarumalleriarlutik kissartortorusuttarmata.
Tamassalumi eqqussugaat illinnat: Uummatit tunnualaartorsuit, oqqat, aqajamernit tunnunik ikiarissaat, iloqutit tunnuinnaallu allallu nerisussat namminneq illigisaat. Siatallu uualaarsiisaa niaqqut aseruinnarlugit qarasartuupput neqiminernik illulerlutik. Naammagilerlugulu siatatik aapaartut orsumik aammillu kusersut tigusaraat pisarnermittullu naaqqisaattarlutik qattaavaq imermik imalik malitsiinnartarlugu. Siataq tiguneqartorlu alla siatsivimmut ilineqararaaq qattaavarlu imaartoq immeriartorneqartarluni.
Qaarsilaalerneq aqajaqqersimaalernerlu nissaappallattarnerit akulikilliartuinnartut nalunaartarpaat, ilaallu aqajarussaarussimallutik umimmaat amiinut alliaminnut nallaannaraat ilatik aqajaroqqortunerit suli pissaqqaartut.
Inuuneq taamaaligaangami nuanninnguakasik!
Qaa oqaluttuartarlusilu. Utoqqasaat ilaat appippoq:
»Umimmanniaqataagaangama eqqaanngitsoorneq ajorpara qangangaanngortoq misigisimasara. Ilaqutariippaaluulluta qavannga samannga avannamut ingerlaalersimavugut piniagassaqarnerusumik nunaqarfissarsiniapalulluta nunaqarfitsinni amerlagisuulerluta piniagassat eqqatsinniittut nunguaannaleratsigik. Piniagassaqarnerusumut pigaangatta uninngammersoriarluta ingerlaaqqileraraagut kajujuummiinnarluta suli piniagassaqarnerussasumik tikitaqassasoraluta. Piniagassaasualeqigaangatta silarlussioraangattalu ajorsapeertaqaagut perlilersarlutalu, angakkortarsuatta ingerlatinngippatigut immaqa nunguiinnartussaagaluarpugut, ilami ilanngartingaatsiaqigatta. Angakkortarsuarput toornilluni toornilluni ilaanni ilisimmanngitsoormat anernini atornermit appaasimagamiuk ingalluta ajupiluttoortalerpugut, tassami siulersuisueruteriaratta siulersuisuuniaraluit angakkuuniartartut pasillipiloqattaatileriannguarlutik toquttaannaleqimmata. Ersigiittullu avissaartuutilermata ikiliartuinnarpugut, immaqami aappaatigut qujanaannarpoq perlimuulersaraluarluta kisianni ersiorfiginata inuusinnaaleratta, uffali inuuneq ilaatigut iluatinnarunnaartartoq. Taamaalluni amiakkuusugut kiisa qimmeerullutalu piniutaaruppugut, piniutinnguavut atoraluarnermit aserortarlutillu maangaannartaramik. Piniagassanik naammattoorsigaluaraangatta assaannaalluta isiginnaaginnartalerpavut, milluutinnguup nigarniutillu kisimik perlernaveersaartippaatigut. Taama ingerlaruusaarluta kiisa umimmannik takusalerpugut, soriarsinnaannginnatsigilli asianit tungaannaannut alumeraannararaagut. Tamussiussassaqarnani kaalluni naalliunnaraluartoq suli nerisassarsuarnik soriarsinnaanngisanilli isigaluni kaanneq naalliunnarnerusarpoq.
Taamaalluni ilaanni ilagisannguakka tammaartipalaariarlugit aallarpunga iisassaasinnaasunnguamik nassaarniaraluassallunga. Taava ingerlapalaarlunga nueriallarikka arraa umimmaat pannersuit marluk akiuuttuataannguartut. Sunaaffa immaqa qangali akiuutilersimasut uanga nuigakkit. Apupiluullaatigalutik tunuporsorlutik aallarunik ungasissusertik naammagilersimariaraangamikku tummisartik marrakujuinnaq pujuinnanngorlugu tukkartoriarlugu qatimaattorsuullutik aallarteraraat ornigullutik, sunalu tamaat imiatillugu nipilimmik aporiarlutik kinguporsoqqilaariarlutik saneqqamikkut uppatimikkullu periartaraat, qasulersimaneraangamillu tunuporsorlutik qimakkiartortarlutik. Ila qanoq sivisutigisumik akiuussimanerput. Taamaallunga maluginiarlugit malugilersoraara soorlu aapparsua aapparmisut aalassaritsigiunnaartoq tusiapillaasorsuanngorlunilu. Isumaliulerpunga: Pisinnaajunnaarluniloqa una uppiinnaqigili sapilerpat nanginniaraluagassatsiannguaq. Tassaasiit aamma nalaatsorlutik akiuukkunnaaraluttuaqinerput. Immaqaana pisinnguamik ooqattaaraluagassat.
Isumaannassannginnama takoqqunanga toqqortiterluariarlunga pisinnguit umimmanniutit ilaat ilisimasara appippara anerninnguara timini assigalugu nukillaarsimasoq toqqisaarniavissorlugu piserlu atorajunnginnermit puigulersimasara ilaatigut piumasaannannik ilaartortarniarlugu. Sunnersimaqinerakkit akiuuttorsuit pigaluttuinnarput. Taamaalluni aasiit kinguporsorsimallutik ornigutileriallartut aapparsua sukkalisaaqisoq taanna aappassaralua kigaalaaqaluni, uangaasuuguni qimaaginnartussaagaluaq. Immaqaana anernima siumut ingerlatipalaaraa. Ingallunga pisinnguara atorniaqqissaaleraraara.
Pissanganermit anerningiallunga isigiinnarlugit aarimmi taassuma sukkalisaartorsuup unikaallannani aappannguakkuluni uppataasigut aporamiuk massappallassuaq kisimiuvoq. Apugarsua taamaallaat aqullaarluni uppikkami makeqqinnanilu. Aporsisorsuaq sumik isumajunnaarluni aallarami qaqqasunnamut tarrittorlu uppeqqasorsuaq taanna orniinnaleqaara, tassaasiit nalaatsorluni aamma nikuikkumaartoq. Qanilliartoranni taamaallaat niaqquni aalataartikkaangamiuk. Kiisamiuna suli nikuinngitsoq tikillariga. Ujaqqamik artunngisannik ujarleriarlunga taannaqa niaquanut nakkartittaqattaalerpara, tassalu taamaaliorlugu toqullarakku eqqaamanngilaraluunniit nuannaarnerlunga, soorlulu aatsaat malugilerlugu isiginnaartuuinnaallunga ilungersornera qanoq annertutigisimasoq. Pilannialeraluarpara pillasissaqarnangalu, taamaattormi persuarlunga neqiminaatsiamik peersigama qarasaminersuarmik ilallugu utimut aallarpunga ilagisakasiikka uattulli perlimuulersut ornillugit. Qimalerakku qiviallattaartuarpara qimariarunni aallassasoralugu. Ilagisakka tikikkatsik qiimmattaramik! Nerisassaq takuinnarlugu nukittoreersutut misigaluta umimmattarsuara uterfigaarput eqqangerlugulu uninngaarfissikkallarluta.
Soorlu ajortut nalliukkaangamik ilaartuleraluttuinnartartut aamma taamatut ajunngitsut ittarput. Tassa inuuninni misigisartagara taamaappoq. Taamani pissarsillaratta aqaguaguusaannaa inussuit tikippaatigut nunaqarfimminnullu angerlaleramik ilagaluta, tassalu perlussiorsimanerput taama ajunngitsumik naggateqarpoq.«
#	
19
Illuanut saassimalerluni qaammartaalillarmat malunnarsivoq Paffik eqqissisimajunnaartoq, nalunarani uninngaannarnini qatsutileraa. Uninngaannartanngikkaluarpormi piniariartuaannarami, kisianni nunaqarfimmut taannaajuartumut utertarneq qatsunnaraa pissanganartumik misigisaqarfiuneq ajormat. Avannamut nunarsuup anguniakkamik tungaanut ingerlarusunnerugaluarpoq, ataatamili oqaaserisartagaatigut paasisimavaa ataatani nunaqarfittaaminni tamaani uninngajumagallartoq. Avannamukaramik tuaviorniarpallaarsimanermikkut paasisimavaa imaannaq tuaviorniartariaqanngitsoq, tuaviorniarpallaarneq ajunaaqutaaginnarsinnaasarmat. Angallavik allanngoriartortoq ilisimariikannerniartariaqarpoq, paasinnissutissallu pineqarsinnaapput inunnik tamaani angalasareersimasunik oqaloqatiginninnertigut aallaartarnertigullu. Pikisimalluarnertaaq atortussarissaarnissarlu pisariaqaqaat. Malugereerpaammi piniagassat piniaatsillu nunaqqatigilikkaminnit ilikkakkatik qanoq iluaqutigisimatigalugit iluaqutissaralugillu. Tamakkualu ilisimaneratigut Avataq suli naammagilersimanngitsoraaq. Kisianniliuna aamma Paffiup Taartillu ittortik pasisaraat pissutiginiakkaminut tamakkununnga tunuliaqutaqartitsisoralugu: Avannamukaqqinnissaminnununa nunaqqatitaaminnik ilassarsiortoq, ilassarsiornerlu iluatsissaguni nukingiunniartariaqanngilaq. Taamaattumimmiuna Allarnermut atavallaarniartartoq. Tamannattaarlumi Paffiup naammagittaalliuutaasa ilagaat allamiumik siulersuisoqarnissaq iluarinnginnamiuk.
Ullut ilaanni Avatap erni oqarfigaa: »Aallarusulinnguatsiaqaatit.«
Ataatami toqqarluni erseqqissumillu oqarfigimmani akilluaannarpaa: »Tamanna misiutigisinnaanngilara. Nalunngilat avannamut kajungernera taamaaginnartoq. Isumalersaraluarpungaluunniimmi ilagisakka ilagiinnarlugit sussa kisima avannamukarusullunga.«
»Paasigaluarpakkit, kisianni tamatumuunakkut akuersorsinnaanngilakkit, »angutaata akivaa. »Tamarmiulluta avannamukassaagut, kisianni taamaaliornissamut suli piffissanngorsorinngilara. Ajussaaq ingerlaqataasussat pinngitsaalisatut misigisimallutik aallartariaqassappata. Nalunngilara Taarti naatsorsuutigigit, kisianni Taarti qiimalluni aallarnavianngilaq aleqani ilaginngikkuniuk. Eqqaamassavat Taartip aleqani aqqutigalugu attavigimmatigut. Maanna angussuuvoq, kisianni meeraanini tamakkerlugu qimassimanngilaa.«
Erneriit sivisuatsiaamik oqaaseqanngilat.
Taamaalluni Avataq oqarpoq: »Maanna inertorsuuvutit kisianni nammineerlutit imminullu naalagaralutit ungasissumut angalasimanak. Angutini kisiartaagavit
isumassaajumannginnermit taamaaliortittarsimanngilatsigit, uffa angallarereeqigavit isumagisariaqarsimanngikkaluarlutit. Taamaattumik siunnersussavakkit: »Tamaanga piumasannut ungasiliarlutillu aallarniarit nunanik inunnillu nutaanik takusassarsiorlutit. Naammagilerukku uterumaarputit, uagut tamaani utaqqissavatsigit. Taamaalillutit misigisartusereeruit siulersuisunngorumaarputit.«
»Nunarsuarmi taanna tikinniagarput...«
»Nunarsuaq tikinniagarput tikissavarput pissaalluta, quloruunata, inugilereersimasaanut ajukkunnartuunata. Tikissavarput, anernerma tamatuminnga nalujunnaarsereerpaanga, qulartunngussallungalu pissutissaqanngilanga.«
Taarti tusarpoq Paffik angalaniarsualersoq. Ilumigut usorutsaammeraluaqaluni pisarnermisut taamaannini malunnartinngilaa, qimataasunummi piniussisussaanini aamma eqqarsaatigaa usorsisimaarutigilaarlugulu. Kisianni allamik eqqarsaateqarpoq. Paffiup angalaniarnerminik oqaluttuummani oqarfigaa: »Ernikasiga Soqqaq ilaginiaruk, akornutiginavianngilat, sanilingersimallusi arpalukaartuujumaarpoq. Iluaqutigisinnaavat, aamma piniarnermut angalanermullu ilinniakkaminullu sungiusaatigisuatsiaassavaa.«
Paffik akuersaarluarpoq, soorlumi tassa ilattullartoq.
#	
20
Paffik pigami aallarpoq nulii Singerneq qitornatillu marluk Soqqarlu inoqutigalugit. Avannamukarniartuusorileqqunani kangerlussuaq ikaarlugu kujammut aallarpoq tamaanga iluarisaminut ingerlaniarluni. Tuaviuutissaqannginnamik ingerlarusaarpoq umimmanniallattaarlunilu tuttunniallattaarluni. Ujaarisaraanni qanoq tamakkoqartigigaluarnerpoq. Piniarnialeraangami qujasarpoq Soqqaq ilagigamiuk, tassamiuna taanna angalanermut piniarnermullu sapiunnarunnaareersimasoq.
Paffiup angummi oqaasii eqqaamagamigit silarlukkaluartoq ingerlaniaannartarpoq angallarissaatigalugu. Kisianni soorunami meerannguartaqaramik ilaanni silarluppallaaraangat unikkallartariaqartarpoq. Peqqumaateqarluarluni uninngaarallarneq soqutaaneq ajorpoq. Ilaannimi iluaqutaaginnartarpoq angallatit, piniutit atisallu iluarsagassanngortut piffissaarutiinnagaagaluit suliarinissaannut piffissaqarnalersarmat. Paffiullu paasisimavaa tamakkuninnga aserfallatsaaliuinissaq qanoq pisariaqartigisoq. Ilami periusissat assigiinngitsut siornatigut paasisimanngisaraluani angutitatuaaleriarami ilikkariartuinnarpai. Kisianni Soqqaap illuikkami uninngaannarneq itinngugivillugu itinngugaa.
Ilaanni silarluttorujussuaq uninngaannaleramik Soqqaq oqassarleqqaarsinnarluni uniffeeruppoq illuikkamit anisaqattaarluni isertaqattaarlunilu. Anernermigooq uniffeerutitimmani. Ilaanni anisorlu Paffiup nulii oqarfigaa ippiarsuk immerlugu nerisasseqqullugu aallartinnani eqqissinavianngimmat. Taavalu Soqqaq aneereersimalluniaasiit isertorlu Singernerup oqamik isumanani ippiarsuk nerisassanik immerluagaq tuttullu amia tunniuppai. Soqqaap tigullugillu anigami taqqama silamut ineqaraluanngilaq.
Qanoq sivisutigisorsuarmik peqarsimannginnerpoq. Silagissisimalersorlu Paffikkut aallaqqissallutik utaqqiinnaleraanni tikippoq saniguullugu, atisaalu ataneqarpiaratik. Naammigooq tuttup amia? Nerigamiugooq. Angakkussarnerminillu oqaluttuartussaasimanngikkaluarluni kisianni suli meeraasarsuugami oqaluttuarluni aallartippoq:
»Aallaleratta Avatap aarnuassippaanga qisuminermik avinngaasiamik. Taku aajuna takusinnaavarsi qulitsama qaqerluata iluatungaani ujalunnguamik pituutaqarluni nivingasoq. Taava Avatap taanna tunniullugulu ima oqarfigaanga: Paarilluarniarumaarpat, angalaneq imaannaanngitsorsuusarmat arlaanni atorfissaqalerumaarpoq. Kisianni aatsaat sunniuffissamisut sunniukkumaarpoq avinngannguaq uumasuinnguaq toornartaarigukku. Nassaarniaraluarniarna iluatsitseratarsinnaavutit. Tassalu Avatap oqaasii tamakku ilumikkiukkakkit anernerma eqqissisinneq sapilersimavaanga.
Nalunngilara inuttut allatut inuusuugama taama silarlutsigisumi qimaannarlusilu aallartussaanngikkaluarlunga. Ila kisianni perorsagaaneq sunniuttoortillugu ajornartaqigami. Kiammi aamma ilisimassagamiuk angallavipput avinngannguanik uumasoqartoq. Kisianni uanga pasitsareerama. Ukioq oqaluasaartut tusarnaartarlugit eqqaamavara oqartoqartoq najugarput uppiisannerarlugu, asumigooq avinngannguaqanngitsoq. Taava sunaaffa uninngatissatsinnik silarlunnialersorlu unnukkut taarsilersorlu takuleriallariga uppinnguujuk ungasiarluta qattuninnguup qaani mitsimasoq. Ilissinnulluunniit oqanngilanga, aamma naluara ilissi takusimanerissi. Uangaluunniit kisima takusimanerpara. Tassalu takullugulu eqqissiunnaarnera aallartippoq avinngannguaq uumasuinnguaq kisiat eqqarsaatigilerakku.
Silarlukkaluaqisoq sallunangalu oqassaguma tujorminaraluaqisoq illuigatsiarsuarmit anisaqattaartarpunga uppik toornartaariniarlugu qinngartarakku, avinngannguarsiuunniassammanga. Pillunga pillunga persup nipaa akulloqqutiinnarlugu kiisa suluppalua tusaasalerpara. Sulili aallarnissannut nangaakujukkaluarlunga sallunanga oqassaguma silarlugisooraluaqigakku Singernerup tunniussaasa nalujunnaarsimmannga isumannik peqqugissinga anivunga aallarlungalu uppik qinngartuaannaq. Taavalu persorsuup iluani takullattaalerakku paasivara avinngannguaqarfimmut ingerlatileraanga.
Ila qanoq sivisutigisumik ingerlannerpaanga. Naluneq ajorpara ilaanni qasusimanerlunga orlusimasarlunga, ilisimmarsimagaangamalu aallaqqittaraanga. Makittaraanga uppinnguujoq siuninni utaqqisoq. Taamaalluni nuna pinguttattooq aputeqannginnersarsuaq tikillugulu malitarsuara tammaagakku tassa nalujunnaarpunga piffissannut pisissimagaanga.
Qasusimannguatsiaqigama tamaanga uppikaannarallarpunga tuttup aminnguanut immullunga. Sinilersimagaluarlunga iterpunga qiulivillunga perlilivillungalu, tassalu eqqaamavara pernannguatsiarlunga Singernerup taqussiussanngui nerigakkit, sullugisassaanngitsut nungunnguatsiarlugit. Ilami perlilernermit. Taava uunnassarlunga arpaqattaariarlunga inuunerissinera naammagilerakku taannaqami pingutaat akornanni punngujuulerpunga avinngannguarsiorlunga. Taamaallunga qanoq sivisutigisorsuarmik ujarlereernerlunga takulerpakka ujaqqap killingani nersutinnguup anannguisut ittut. Taamaattunik takusimanngikkaluarlunga allaatinngilakka. Taannaqa assaalerpunga. Taamaalluni talera isukkaarlugu mangullugulu soorlu suna qiviulinnguaq attorlugu, assigivippaa soorlu qupalorarsuaraq tigullugu. Taava inussakkut kiineqarlunga malugalugu sunannguunersoq meqqulik tigoriataarpara ammullugulu. Sunaaffami tassa avinngannguaq uumasuinnguaq, taamaattuusorlu paasivara aarnussannut eqqaanaqimmat. Taava
ingeriarlunga qulitsama ulinneranut ilillugu qimmerilerpara toornartaariniarlugu. Ilisimasaqariinnginnama nammineq piumasannik oqaasiliorlunga serralerpara. Aallaqqaataani nujuarluni pikikkaluarsinnarluni sallaalliartorami kiisa univippoq. Taava serranera naammalinnguatsiarmat inaanut pulatippara. Taavalu ilorpartilaariarluni saallunga uisorersartarmat tassa paasivara toornartaaralugu.
Nuannaarlunga utimut aallarama ingerlallunga sivitsunngitsoq nukillaariartornera misigisalerpara. Usi oqaatigissavara angerlarnialerama aqqutissara paatsiveerukkakku uppinnguujuk qinngarakku tikiusillugulu. Taassumalu ingerlappaanga. Kisianni utaqqisarunaqaanga nukillaanganermit orlujuaannarama ilaatigullu sinilersoortarniarlunga. Taquannguakka nungoreersimagakkit perlileqigama tuttup amia nerisalerpara, immaqalu tassa taanna annassutigaara.«
Tusarnaartillugu Paffikkut isigaat nukappiaraq, kisianni soorlu meeraanerminik qimatsereersimasoq. Inersimasutut isikkoqarlunilu iliuuseqarpoq, nalunngilaat persuarsiorsimaqisoq, taamaassimanerami aamma sallororsimanerata atisaasalu ataneerutingajassimasut nalunaarpaat. Oqaluttuaa ilumuunnginnerassallugu pissutissaqanngillat. Paffiullu nalunngilaa angakkunngorniarnerani ilinniartissinnaanagu, kisianni ataataminit Taartimillu oqaasersiarisartakkani najoqqutaralugit pisussaatippoq allatigut perorsagassaralugu.
»Aallassamaaleraluaratta uniinnarallassaagut. Neqissaatigut akunnassilermata uanga uumasorniarallassaanga. Illit qasuerserlutillu nukittorserniarit, taava qasueruit atisatit suliarissavatit, Singernerup ikiussavaatit. Angalasuulluni tamakku isumagilluagassat ilagaat.«
Nunarsuaq aattulerluni qimusserfissaajunnaartorlu tikippaat tasersuaq angingaarami isusissaanngitsoq. Aqqutiminni paasereeramikku eqqaa qanittumut allaat tuttulissuusoq tikisartik aasiffissamittut uniffigaat.
Upernariartorluni aputip aakkiartornera tatsillu sikueriartornera ilutigalugu taqqavannga tikiussulerput timmiarpassuit ernioriartortut. Kangut nerliinnaallu qeerlutuullu inigisarsimasatik ilisimannguatsiaqalugit tikerarpaat marluuniartuinnanngorlutillu. Naloraarusillit minnerit tuujuit naluumasortut allallu tatsit tasersuillu kuuttaasalu eqqaanni inissititerput eqqaamiutik aarleriginnginnguatsiavillugit. Tamaani narsaamanersuarni nunatat naajanik imeqqutaallanillu ivasunik qaqortuinnaapput. Timmisortaasalu akornanni isunngat qernaallattuinnaasarput pisarnermissut nerisassarsiortut. Aqissit ivasut soorlu eqqaminniittunik sianigisaqanngitsut. Kissaviarsuit takkuttuinnaapput piniapiloornatillu nerisassarsisarlutik. Taamattormi ataasiarnani takussaasarpoq kissaviarsuk imeqqutaallanit kamattunit saassunneqarluni artorsartitaalluni nunamut nakkariartortoq. Unnusseeriarlugu takkuttaraat uppiit siorsoqaratik ivasunik tigusassarsiortut. Aliikkutaalluannguatsiaqaat uppiit ulluutillugu takkussimagaluartut mitsimmavimminni naajanit imeqqutaallanillu niviorneqarlutik ikkatigineqartut ilaannilu aportartillutik uppeqqaannalersimasut. Niviortunullu ilaasaripputtaaq qupalorarsuit narsarmiuttallu, imminnit annerusut akeqqaminnik niviuileraangata ilaaqquttartut.
Nunarsuaq qaqortuinnaaqqaarsimagaluarluni aputaarami qasertissimasoq qorsorissileruttorpoq isserit nunap toqqorsimasaasa ivikkat, orpikkat paarnaqutillu naalluaatissalersulermatigik. Qatsinnersani panernersani orsuaasaqarfissuit qalipaatinik allanik isigisaqartitsipput. Naasut tamani tamaani puttussuupput naalertorasuarlutillu soorlu tassa siulliuniuttut qalipaatiginneqqisaatiinnartullu, soorlu uumaffissamik sivikissusia ilisimagaat. Igutsaat millalaajutigalutik naasunut pulaaqattaarput, ippernat takkuttalerput aasap ingerlanerani ikiliartortussaanngitsut.
Tuttut tamaani angalaarput arnaviartaat piaqqisarlutik aarlerinnguarnatik. Ukiuunerani nerisassarliortarsimallutik orpigamernillu isseqanngingajattut kisingajaasa inuussutigisimagaluarlugit maanna illinnarnersiuinnakkanillusooq neripput orsuaasat puallarnartut allanik akullattaaginnarlugit. Soorunami alinnarsiartorasuaqilit uiniginnerullu nalunaaqutaanik meqqorissiartorlutik. Terianniat meqqorlersimasut takkuttarput sisiminnit ungasiliangaarnatik piaqqatik manninnik timmissallu piaraannik aalliullugit ukiussamut nerisassaaleqinartumut toqqorteriitigalutik. Ukallit neripallariarlutik aarlerigisaminnik tusarsimaneraangamik sumut tamaanga aallarteraraat. Avinngannguit ujaqqat ataannit nuisaraat qaamanermullu sungiusimanngisaminnut uisorersariarlutik pangalipallattarlutik kisianni pulattarfitsik nigorniangaassanagu. Tassami nersutinnguit aarleriuartut uppinnit, naajanit teriannianillu piumaarineqarnermit.
Tamakkorpassuit nunarsuup pisuussutaasa saqqummerarsimasut akornanniilerput inuppannguit taamaattussamik ujarleratik aasap nunarsuanut pulasimasullusooq. Toqqat tasersuaq sinaaniippoq meqqorinnersiugaanngitsumi, soorlu tasersuaq imavimmut eqqaanartillugu qimattaaseraat. Soorunami inuussutissaminnik ajorsaateqanngeqaat. Tamassa mannippassuit, imeqqutaallat mannii ilivitsuutillugit oqummiutiinnarissat, naajat qeerlutuullu nerlerillu mannii affanngorlugit oqummiuttarissat inoqalersimatillutik ilaatigut tamuasarissat. Manniit ikinaarnagit nunamut matoorussimavaat issup ataani mikiariartuaarlutik mamartortugassat. Qanorsuaq timmiartorumagunik tamassa, pingaartumik piaqqat suli timmisinnaanngitsut amiiginnarlugit oqummiukkaanni soorlu qarnup iluani aakkiartuaaginnartartut. Timmissanik taanertunernik pikkunarnernillu neqilinnik piniarunik tamassa kangut nerlerillu isat, asulu malersorlugit piniarneri uumasorsiornivimmut eqqaanartaqalutik. Tuttup neqitorumallerunik tuttunniaannassapput, ilungersuuttariaqanngilaalluunniit taama nujuitsigisut. Immap uumasuisa orsuannik orsortugassaqanngitsuni pannerit tunnorsui oqummeraalluartarput. Norraat pisarinerusarpaat amii piinnangajallugit, tamassaammatami oqortussaqqissut pingaartumi meeqqani. Isumalluutissaminnik mamartortugassaminnillu tuttut neqaannik qinneripput kangunik nerlernillu ameerneqanngitsunik ilaartorlugit nalunngikkaluarlugu aallaqqissagunik ilarpassui qimaannartariaqassallugit. Neqikatalerunik tatsimi kuunnilu eqalunniaannaaraat, imaammi eqaloqarmat.
Kisianni piisaarfissuugaluartumi aasarsiortut eqqissisimanngillat. Uumasorpassuit eqqissisimallutik aasarsiortut akornanni inuupput taakkunatut eqqissisimatiginatik. Aarleqqutigisaat tassa inussissasoralutik ersinartunik inuarnianik, imaluunniit eqqilinnit timersiinillu igalilinnillu tikinneqassasoralutik. Tamakkuninnga oqaluttuat meeraanermilli ilitsoqqussat annilaangatitsiuarput pingaartumik nunarsuarmi ilisimanngisani allanartumilu kisimiillutik inuusuni. Immaqami aamma kujavartoornermit tamakkua angallaviat tikittoorsimasinnaavaat.
Tasersuaq tikillugulu Paffik umialiorpoq siornaammat Allarnikkut umialiornerat assiliniaraluarlugu. Kisianni atortussaaleqinarnermit sulineq ilungersornarlunilu paamaarnaqaaq. Qamutimi qisuttai qamutinulluunniit naammanngereeraluaqisut qerattaqqusiussuuppai, qujanaqaarli nunarsuup tikisaata pissaqartimmagit orpikkanik issinereersimallutik peqikkuminarlutillu napiaatsunik, tamakkualu akunniliussuulluariarmata umiap saanertalersornera ineratannguarpoq. Naqqanut saneraanullu alliutillugit amiliuppai puisit amii meqquikkat qummut tuttut amiinik uigullugit amerneralu naammassimmat quleruaata illuanit illuanut allunaanik qajannaatsunik umiaq napertorpaa. Anguffasiliorujorlu orpikkanik ataatsimut nimikkanik amiminernik qalliusikkanik mulilinnik. Umiaq soorunami angisuujunngilaq, kisianni inuit taakkuusut qimmillu ilaat atortussallu inuussutissallu naammatsitat usigisinnaavai. Inermallu ooqattaaramikku taama ajorluinnanngilaq.
Umialiortitsisoq tassa ersineq saassunneqarnissamik annilaanganeq. Ersinartunik nunakkoortunik aggersoqalissappat umiamut ikiinnariaapput, nassatassaallu piareersimareerput. Tusartakkat najoqqutaralugit eqqillit umiariarsorlutik takkutissappata aamma piareersimareerput. Soqqaap angalaarluni nassaarisimavaa isertorfigiuminartoq kisianni kuuk ikaaqqaarlugu tikittarialik, misiliillunilu misiliilluni naloraartariaa sumiittoq paasisimavaa namminiinnarlu ilisimasaminik nalunaaqqutsersimallugu Paffillu sakkussaminik sanallunilu iluarsartuussitillugu oqilaqaluni eqqartik sumungaatsiaq angalaarfigisarpaa pasinartussanik paasiniaalluni taamaaliortarnermigullu aamma qimaaffiusinnaasut allat sumiittut ilikkarlugu. Piareersimassutit tamakkua saniatigut qimmitik sungiusarsimavaat takornartanik saassussinissamut, kiisalu angakkuaqqap Soqqaap toornani tunaartarai.
Tassa taamaallutik alianaatsorsuarmi piniagassalissuarmilu aasarsiorput. Qangali qimusserfissanngornissaa erininannguarsi allamut ersinanngitsunik inoqarsinnaasumut aallarniassagamik.
#	
21
Ukiassariartortillugu timmiarpassuit aasivimminnit erniorfimminnillu aallakaammata silarsuaq nipaarutiallak. Taamaallaat kiserngorupput uppiit avinngannguanik aallajuitsunik inuussutillit, tulukkallu perlukunik inuussutillit, imaammi uumasuusimagaluartunik aasap ingerlanerani toqusarsimasunik perlukoqarmat. Tuttut uinigeqalutillu meqqoreqisut avannamut nunanut aputaasannerusartunut nujupput, taamatullu ukallit. Terianniat nigussallutik pissutissaqanngillat avinngannguanik piniagassaqaramik qimatuliaminnillu isumalluuteqarlutik.
Inuit aamma qimagupput, aasaq naatsiiartik naavaat. Tasersuaq sikulluni qimusserfissannguariarmat napillugu avannamut kimmut aallarput. Sineriak sikunialeqqaaq tikikkamikku aliannaaqaat puisittaleramik, soorlumi aatsaat malugileraat imarmiup neqaanik orsulimmik qiilersimallutik.
Imaq sikuniariarmat avalapput qaamasarnera najoqqutaralugu kimmuinnaq ingerlannguatsiarlutik. Nunat tikikkaangamikkik inussissasoriniarlutik taamak inoqarluinnartarinngilaq, illininnguanilluunniit takussaasoqaraluaraanngilaq. Taamaallutimmi ilaanni nunat arlaanni qamutiminnik iluarsaassillutik uninngaarfigigallarsimasaminnit sikumut avalassimalerlutillu takuleriatarpaat illinersuit nunap ersikkamik tungaanut atannguatsiartut. Qimmitik naamalersimallutik kajujuummillutik aallartullu ilaginnarpaat Paffiup isummani tamaleratseqalugit, taama inusserusutsigilerlutik aappaatigut quilertaammisaarpoq inorersunik naapitsissasoralutik, qimmilli sangutitassaajunnaarmata ilaginnaannarpai. Taamaallutimmi nuna qanillivillugulu erseriallaraat illut, illuiit, majorassaalaariarlutillu illut ilaata silataanut unipput.
Inuit anialeramik, qungujulasut inussiarnersaartut, nalusimanagit tikittut angalasuinnaasut ersinanngitsut. Tikittut tikisaallu oqaasissaqangaarnatik imminnut qungujulallutillu illarasaarfigisartut tikittullu qanoq pinissaminnik nalornisuulersut taamaalluni illut arlaannit anivoq angutiaraq utoqqasaaq, ingerlaannarlunilu tikittut saangerpai.
»Angalasuinnaagussi tikeraajugussiluunniit oqqiffissinniaritsi,« illumillu aniffimminik tikkuullugit. »Illimmi kinaanerujutit?« Paffik saallugu aperaaq.
Paffiup kinaanerminik sumillu aggernerminnik oqaluttuutitsiarpaa. Aperisorlu nangippoq: »Tikeraartissaaleqinaqaaq iserniaritsi, eqqissigutta iluamik oqaluttuukkumaarpugut.«
Sunaaffa tassa tikisaasa angakkortaat Pitsialik, angakkuussusersuarmigut ungasissumut allaat tusaamasaasoq.
Paffikkut nassatatik qamutiminni amernik matullugit naqitariinnariarlugit nangisik kisiisa nassarlugit illuanut iserput kianaaqalugulu. Illu anginngikkaluartoq qulissiutit arlariit qulliit innillit qulaanni nivingapput, asulumi qulissiutit takuminaqalutik sunaaffa ukkusissamit sanaat, qulissiutinit Paffikkut sungiusimasaannit annerullutillu ilutunersuit. Tikeraat qulitsatik piiareermatigik tikeraartaasa arnartaasa innitsanut ilivaat, angutitartillu peqquseriarmat taannaqa nerisassanik eqqussuilerput qerisunik masattunillu, qulissiutit uuiinik kissartunik niusillattaajutigalutik. Oqarpiassanatik nerigamik naammassillutillu Pitsialik nissaallattaariarluni oqarpoq: »Tusagassaaleqinaqaaq oqaluttuarniarit.«
Paffiup oqaluttuarneq sungiusimanngikkaluarlugu oqaluttuarluni appisimaaleriarami kaamuumiartuinnarpoq. Kiisa tassa silataanni sila taarsivoq suli oqaluttuartoq. Inermat Pitsialik oqarpoq: »Inuusoqisutit angalasimaqaatit. Uangakasik utoqqasaanngoraluarlunga ilittut angalanersuarnik oqaluttuassaqanngikkaluarlunga oqaluttuarumaarpunga, nerereerutta.«
Aamma tassa nereqqikkallaripput.
»Kujalivut avannamukaasut arajutsisimanngilavut. Ilaasa aqqusaartarpaatigut avannamukarlutik, aamma utiinnartunik naapitaqartarnarpoq. Uagut siulivut qangarsuarli tamaanga nunaqarfississimammata kujalitta misilittagaannik misigisaqarneq ajoraluarpugut, taamaattormi nalinginnannguanik misigisaqallattaartarpugut. Oqarpunga tamaanimiutoqqanik siuleqarlunga, kisianni uanga tamaanimiuujuaannarsimanngikkaluarpunga. Meeraarannguullungagooq tamagikkinnik angajoqqaarukkama qanigisarpiannillu tigusissaqarsimannginnerama Tununermiut Aqissiarsuakkut ernersiartaarisimavaannga. Ilitsoqqutilerpakka angussuit qatanngutigiit aalajangersumik nunaqarfeqarnatik tamanut tamaanga nuttartut, nunaqarfissikkaluaraangamilluunnimmi ungasigisaqaratik angalajuartuupput ilaanni muloortaqalutik. Pingaartumik Aqissiarsuaq taanna ila angallarippallaaqaaq. Inuusuttunnguullunga utoqqasaarsuanngortoq angalaqatigigaangakku ila nersullaaraara, qanorlimigooq peruttulerami.
Angutit qatanngutigiit angallarissorsuit pissarissorsuillu najorlugit ajorsarnartoqarneq ajoraluarpoq. Kisianni aamma taamaakkaluartoq pissarliorneq takkuttarpoq. Eqqaamavara ilitsorilerlunga sumerpiaq pinerpoq nunaqarluta pissarliuleqisugunngooq, aqissinnguit kisiisa inuussutigilerlugit, kaannaveeqqutaannaat, uinigissiartornanngitsut. Ajussanngikkaluarpormi orsumik nunguutsisimanngikkaluarutta. Taamani ukiorilluni issittaqaluni imaq samungarsuaq sikuusoq. Taamaalluni unnuit arlaanni qaminngallutaasiit illup inui innassallutik piareersalersullu Aqissiarsuaq oqarpallappoq: »Ajornaqaaq taamaaginnarsinnaanngimmat aqagu ullaarnganiit nasikkiaraluassaanga pujorannguarsiorlunga.« Aqaguani ullaakkut taama angumerigaluanngilarput. Ulloq suli naanngitsoq tikippoq nipini illugalugu: »Tasama kujatitsinni avatitsinni pujorattannguit, allaassanatillu uumasut
ammatitaat, pikiniaritsi aqagu ullaarorluta aallassaagut.« Aqaguani ullaakkut qatanngutigiissuit angumerigaluanngilavut, aallareersimasut, sunaaffami ornigassartik ungasimmat. Kingorna inerlunga angalasalerama angallaviat takullugulu najortarlugulu angallarissusiisigut nersuummisaqaakka, pingaartumik taamani orsoruummerlutik pisuinnaq immaqaluunniit oqaruma ajunnginneruvoq arpaannaq ornissimasaat uanga merseriimmisaqaara. Eqqaamavara ullorpaaluussagunartut qaangiuttut tikittut qilalugaminermik nammattorsuullutik, samani samani ammalatarsuit pisaqarfigisimagamikkik. Kingorna ilitsorillualerlunga angalanilersaarnerannit paasivara taamani sikup nalluutitillarmatik timmut arpassuataarsimasut nammaatik attataralugit. Nukarlersartinngooq qasulluni kinguleruttalermat Aqissiarsuup nammaaveriarlugu nammaavi nammineq nammaaminut ilaliullugit tasiorlugu timmut arpaliuttarpaa.
Aamma uanga siunikkut Aqissiarsuaq eqqumiitsumingaasiit pisaqarsimavoq, qullugiarsimaallarami. Pisaq tamanna siulliullunilu kingulliusimavoq, allamik taama pisaqartumik tusaamanngilanga, uangaluunniit Aqissiarsuup angallavigisimasaani angalapalaartuaraluarlunga taamaattuujunnartumik naammattuuinngilanga. Taamani Aqissiarsuaq inuusuttorsuusimavoq, angajoqqaanigooq suli suuanngitsut. Taamanigooq ukiivinnaaminni piniagassarissumi ukiilerlutillu nuna eqqartik tamaat tassanngaannaq piniagassaarusivaat. Taannaqamigooq-aasiit Aqissiarsuaq angalaalerpoq ungasigisaarulluni. Taamaalluni ilaanni qoororsuaq atualerlugu siunermini takulersimavaa qernertorsuaq sunaanersoq, aalaallattarami qaarsortaanavianngitsoq. Quilertagimisaaraluarlugu ornikkamiuk pileriallaraa qullugiarujussuaq, tassami allaatissimannginnamiuk taama taavaa. Pasitsakkami taannarsuaq pissutaalluni eqqartik piniagassaarussimasoq uumitsaallugu kapuutiminik tamaana peqqinnerinnaatigut kapisimaaqaa. Kapigaanilu aalassallattoq qulaallugu pissikkami illuanut pillunilu aamma kapeqaa. Taannaqamigooq qulaattaqattaalerpaa kapillattaarlugu, kisianni qasujartulersutut malugaluni aammamigooq sivisuumik pikkunartortorsimannginnermit. Taava qasuallaalersinnani qimarratiginiinnalersimavaa arpallunilu aallarterluni. Arpangaatsiallarluni qimakkunnarsileqigamiuk tunummut qiviariallartoq malittuataannguaraani, suamigooq tassa angusassaraa. Aqissiarsuaq quilerraammerluni siumut aallartersimavoq arpaasinnguanigooq akimorlugu, taamaakkuni ila qanoq sukkatigisimanerpoq. Arpalluni arpalluni tunummut qiviaamisaraaq suliuna malikkaani, ungasilliartunngivilluni. Taava inuuniatsalluni aallarterami suna kissartoq ilumini majortoq malugalugulu taamagooq ilisimalluinnanngilaq, sunaaffa anernini katangajassimagaa. Taava ersami nipaanit ilitsorilerluni inuullunilu malugalugu ersiip ataani tunummut qiviariallartoq kimmimmi kingoraatunginnguanni malersuisorsuaq unissimasoq aalaganilu. Nikuinnerluunninngooq saperami paarmuinnaq siumut nigorterallarujaa. Taava naammatsilluni arngajuersereerami qullugiarsuaq uterfigisimavaa tassamiuna toqungasorsuaq. Aatsaat taamaattumik naammattuuigami oqaluttuassaminut uppernarsaatigiumallerlugu ilaanik avissisimavoq, tamarmigooq orsuuvoq. Tikimmat illoqataasa nassataa ooqattaarsimavaat, neriuminarluinnaqaarooq. Tassalu ukioq taanna qullugiarsuaq orsortugarisimavaat nunngunnguanut. Tassa taanna siuleqaranilu kinguleqarsimanngilaq, maannami tikillugu taamaattumik pisaqartumik naammattuuiinnartumilluunniit tusaamasaqanngilagut. Kisianni qujamasuttarput allaanngitsoq Aqissiarsuaq taamaattumik naammattuuisimammat, oqilaannerulaartuminngooq malersugaqaruni qullugiarsuaq uumatitsinavianngikkaluarpoq. Taamaattormi uangakasik kissartartunga taamaattorsuarmik naammattuuiumagaluarlunga, uffa uumatinnavianngikkaluaraanga.
Aqissiarsuaq angalatoorsuugamimi aamma igalilissuarnik naammattuuisarsimavorooq. Kisianni tamakku oqaluttuarissallugit utersigisarsimanngilaa, oqaluttualeraluarlunilugooq maangaannaq kipisaramiuk. Aamma uanga taamaannera uppernarsisimavara.
Tassa peroriartorpunga Aqissiarsuakkunni ernersiaallunga. Pisinnaaleriaramalu angalaqatigisalerpara ajoqersuussisoralugulu. Taamaalluni utoqqasaarsuanngorluni ilaanni pilerpaanga: »Angajoqqaaqanngitsukasiuvutit uagullu peerukkutta ilaaruttussaavutit siumut sillimaniarit inuuneq nalunartaqaaq. Qavaniipporooq angakkorsuaq Puersinneq, taqqavunngaatissavakkit taassuma angakkuunermut ilinniartissammatit. Uagut angakkuunermut ilinniartitaasimannginnerput ilaatigut peqqissimissutigisaratsigu iluaqutigisartutsiarsuusassallugu.
Aqissiarsuakkut ungagileruttorlugit allatut ajornaqimmat naalakkigassaannaagama Puersinnikkunni ernersianngorpunga. Puersinnerup tiguutigalunga angakkuunermut ilinniartilerpaanga imaammi angakkuugami, unnukkut taartumi isersimalluni qulaa qaammartarami. Kisianni pinerrarissuunnginnami, inuusukkallaramigooq pinerrarissorsuugaluarluni angakkuersaarnermit pinerrarlussisoorsimasoq, oqartarput piniagassanngooq ersigisuuleramikku. Kisiannimiuna aamma nunaat piniagassarissorsuunngitsoq, suna pillugu tamaani najugaqarnerput, tassalu allamut nikingaassanatik, nunaqqataasa Puersinnerup naalakkiinissaa utaqqiinnaraat, tassa angakkortarsuartik naalagaringaaramikku. Tassalu arnamik isersimatitaqaraluarluni nunaqqatimi arnartaat piumasani tamaasa nuliarisarlugit. Arnanngooq uii itigartitsisut inuutiuitsuuai, taamaassimammallumi nunaqqatigiit angutitakippallaaqaat. Taannarsuaq angakkussarnermut ilinniartitsisigilerakku pikkunaqaaq, piumasartoorsuusarami. Aqissiarsuakkunni perorsarlunga angalaneq ilikkarsimanngitsuugukku ilaanni annikilliortarsimassagaluarpunga. Oqarsinnaavunga Puersinnermi ilinniartuujutigalunga piniussisuullunga, ungasigisaqarneq ajorama piniagassannguit ilangipalaartarakkit. Tassalu taama kisimiillunga angalagaangama angakkussarneq ingerlattarpara Puersinnerup ilinniartitsissutai malinniartarlugit saniatigullu nammineq periaasissarsiortarlunga. Tassalu ineriartortillunga angakkuunermut ilikkaviinnaqaanga kisianni angerlarsimatillunga malugitinnaveersaartarlunga ajoqersortersuara sinngalissasoralugu ersigigakku, ilaannimi sukanngattartorsuummanga piniarniarsimagaluarlunga susaarsimallunga tikikkaangama, uffali uanga kisiinnangajamma inuussuteqartikkitsik.
Ilaanni nunaqqatikka ilatsiinnartut qatsutipajaalerlugit eqqarsalerpunga Aqissiarsuakkunnut tikeraarumallunga suli inuusoralugit. Taava piaaralunga sila ajortunngorseeriarlugu tikeraarlunga aallarpunga ingerlaniaqalunga, ilaanni arpaleraangama qaatsiaannartarlunga nunamut tuppiassananga. Taamaallungami tikippakka suli ajunngitsut, kisianni Aqissiarsuaq utoqqarsuanngorsimasoq, aallassaarluni kinguaaginnarminit pissaqartitaalersimasoq, ajorsaateqartitaanngivillunili. Tassami sungiusaalluartorsuugami. Tikisakka nuannaaqaat, uangalu aamma nuannaaqaanga inunnik inussiarnersunik ajorsaateqanngitsunillu takugama. Sivisunngitsumik tikeraarsimassallunga isumaliorsimagaluarama tikeraarfikka nuannaqqissiutiinnarlugit sivisunaaginnaleqaanga, aammami angutit inertut pisarnerat atuarlugu arnamik isigimasaqalerama, Aqissiarsuup erngutaasa ilaat kajunnguigilerakku. Taama oqarlunilu nulii tikkuarlugulu oqarpoq: Tassa aajinnga. Tikeraarnera sivisunaalillarlugu uternialerama soorlu utissanngitsunga, kisiannili aamma aappaatigut utinngitsoornissara ajoralugu qimatama qimaasorinialeqimmannga.
Taava aallarnialersugullu Aqissiarsuup aneqatigaanga. Illu alilaarlugu quereeratta oqarpoq: »Malugaara angakkunngorsimasutit, imaannaajunnaareersimagavit. Angalasarnissanni assigiinngitsunik naapitaqartassaatit, ajunngitsunik ajortunillu. Angalaarluarlutit igalilissuarmik naapitsissagaluaruit qajassuunniaqinagu, suli pillualinngitsunga taamaattorsuup ersisaarlunga qimaatimmanga puigorsinnaannginnakku. Aamma kingorna taamaattorsuarmik naapitsigaluarlunga qimaasillugu anguneq ajulerlugu taamaatiinnarakku ilumikkeraluaqigama.«
Nuliartaara ilagalugu angerlamut aallarama sukkalisaarpianngilanga aappara ilungersuatikkumannginnermit. Pisaqallattaarlunga ingerlagatta nunaqarfipput ungasigunnaarlugu nassatasserilerlunga tuttukkallarujunga aalatinnagulu angerlaallugu. Tikeriallartunga qimatakka perlimuulersut, makku angutitsiarsuit nukillaarlutik ilatsiinnalersut. Taanna Puersinneq kisimi nukittoortaavoq imminut pissaqartittuartarami, sunaaffami aamma allat pisinnaajunnaarmata angakkuussutsi nakooqutigalugu pisaqallattaartarsimasoq. Kisianni tikippunga tassa nunguutsivissimasut. Tikikkatta Puersinnerup annuttorsuulluni annivigigaminga naveeriassasimagaluarlunga tuttorsuaq ilivitsoq isikkami killinganut nalukkigalu soorlu qarna matusaq. Nunaqqatigiit taanna annassutigigallarujaat. Tamatumalu kingorna pisaqallattaartarpugut nunaqqatima ilaat nukittormata pinngitsaalillugit aallaqatigisarakkit, kisianni ilaqartillunga ungasiliarpiassananga aappartaannguara Puersinnermut isumaaluginermit.
Taamaalluni ilaanni aallarsimallungaasiit tikikkama malugaara soorlu nuliara pisarnerminit nikallungasoq. Pasitsareeraluarlunga qanoq pinngilanga, naatsorsuigallassagama. Ullut tulleriit aallassananga uninngaannalerama Puersinnerup apereriallaraanga sooq aallassaartunga. Pasitsatsinniannginnakku akiinnarpara piniutikka iluarsartariaqalermata sammigallarniarikka. Massuasorsuulluni qimagummat nalunngiinnarpara isumaa qanoq ittoq. Taamaallunimi unnukkut innartilissasugullu saallunga oqarfigaanga: »Nuliat uannut innassaaq.« Taama oqartorlu nuliama ajungalluni qiviaraangalu malugaara soorlu kissartoq ilunni majuartoq. Taamaattormi eqqissisaarniavillunga akivara: »Nuliara innartarfimminut innassaaq, allamut pinnani.« Nukissornialissagaluarpat piareersimareerlunga kamassani nununnguatsiarlugu oqanngimmersorluni oqakkuloqaaq: »Taavami allamut unnuiartorniaritsi.« Nangivut atortussavullu tigoorariarlugit taqqama anivugut iluarisatta ilaannut unnuiartorluta.
Unnuiartorfivut tassa aappariit qitornaatsut marlunnik qitornarsiallit suli nukangasuusunik. Angut taanna iserfipput iluarisaraara ilaminit eqeersimaarnerummat, ilamisut Puersinnermut naalagarsiortuugaluarluni. Angalaqatigisalerakku paasivara pinerrarluttuunngitsoq, taamaattumik taanna unnuiffigiartorparput isumassarsiannik oqarfiginiassagakku. Innareersimasut iseratta oqarpunga: »Ineqarfissuarput nuliannut silaaserinialeraluartoq itigartikkakku aneqqummatigut ilissinnut unnuiartorpugut. Annilaangagussi aneqqugutsigut aamma naammagiinnarumaarparput,« tusartaratsigumi akeqqeraangami akeqqiussami ilassisiinut allaat atatinneq ajorai.
Suli oqartoqanngissaqqaartoq nangillunga oqarpunga: »Asuliinnaanngitsoq ilissinnut ingerlavugut. Tassa pineqarnersi naammalerpoq, aqagu qaappat nunaqarfik manna qimallugu aallassagama ilaseralusi ornippassi. Aallarutta allamik nunaqarfississaagut maanngaanniit pissarissaarnarnersuarmik. Kisianni qimaasutut aallassanngilanga, tappinngarsuaq oqaatsimik tusagassaanik tusarteqqaarlugu aallarumaarpugut.« Taava iserfipput taap iluani oqarpallappoq: »Tamassa innarfissarsiorniaritsi. Isumakka eqquillugit oqaatigaatit, sunaaffamiuna neriugisara eqquukkumaartoq. Qujanaq oqaravit, akornutigissanngikkutsigut ilagissavassi.«
Aqagu qaammat aallarnissatsinnut pikilersugullu Puersinnikkunnit oqariartortoq nalliuppoq: »Pitsialikkunngooq uterniarlit.« Immaqa iluamik pisunnguakkuluusimanersoq uanga soorlu kamassaaginnagaq. Oqariartortoq oqarfigaara: »Ima oqassaatit: Pitsialigooq majuassaaq.« Taava oqariartortoq anisorlu ilakka oqarfigaakka: »Ilissi pikiniaritsi, uanga pigisavut tigunngisavut aajutigalugit Puersinneq inuulluaqqujartorallassavara.«
Anigama ingerlalaarlunga Puersinnikkunnut iserlungalu oqarpunga: »Pigisavut tigunngisavut aavakka. Kisiinnaagaluaruma qimassasimanngikkaluarlusi aappannguara taama pigallaqisuunngitsoq tujormisinneqassanngimmat qimassavassi.
Issumarsuup ilisimagaluarnerlugu Aqissiarsuup ernutarigaa? Aatassuata tusakasikkaluaruniuk.«
Oqartoqanngitsorlu pigisavut tigusimanngisavut katersorakkit anivunga ilakka ornillugit. Aallaratta aneertunnguamilluunniit takuneq ajornaqaaq. Tassalu taamanernilli piumasatsiaatsinnut nunaqarfissittarluta angalaaleratta qangatsiarsuanngorporli maanga siulima nunaqarfiannut nunassippunga.
Aallarsimalerluta kinguneringaatsialillaraa tusarpugut Puersinneq nunaqqataasa toqussimaallaraat. Inuilugooq kingorna aallakaammata nunaqarfik inueruppoq.«
Pitsialik oqaluttuarluni tassunga killittorlu tusarnaartuisa qiviariallaraat, eeq qulaa qaammarsimagami, angakkuussusiata ersiutaa. Oqaluttuarunnaannguatsiarmat Paffik mamaraluartitsiinnarluni oqarpoq: »Imaallaat taanna Aqissiarsuaq tusaamasartagarput erseqqissillugu tusarparput, qanormi, igalilissuarmut akiniukkaluarnagulu?«
Pitsialik nipangersimammersorluni oqarpoq: »Uanga oqaluttuarlunga unnuk taamaaligaangat naammagilersarakku. Innarniarallarta oqaluttuaq alla allakkut pisaajumaarpoq.«
»Taamani Puersinnikkut nunaat qimallugu aallarsimaleratta tamani nunaqarfissittarluta ajorsaateqarpiaratalu inuulluta ilaanni misigilerpunga inuunera qatsuttuulerlugu, soorlu ataasiugisuulerlugu, anernera qaffariarmat kisimiillunga allanik isumagisaqarnanga ungasiliarumatsallunga, aammami ilagisannguakka isumannarunnaareermata. Aammamiaasiit Aqissiarsuup oqaasia puttarsilerakku igalilinnguamik ujaasiitigiumallerama.
Kujammut eqqillit nunaannut ujanngilakka tusartarakkit inoorpianngitsorsuit taakku kusagiinngitsorsuusut. Tusartarakkilli qaqqasiorlutik sinerpartertartorsuusut asuliunngitsoq sinerparterlunga qaqqasiulerpunga ateqattaarnissara majuaqattaarnissaralu eqiagileraangakku ilaanni ilimmarlunga qaqqamiit qaqqamut ikaaginnartarlunga, taamani taamaaliorneq aallukkallarakku. Taama angalallarlunga qaninngariataarujara igalilissuaq qaqqap qaavani issiallartoq avammut qinertuannguarluni. Tikereerakkumi killinganut uniinnarpunga. Taava oqallartoq: »Aggeravit nalunngilakkit, inuinnakasiugaluarlutit aliikkutassaaleqigama utaqqivakkit, utaqqinngitsuugukkit qangali qimagutereersimassagaluarpunga. Unammisassaaleqinaqaaq arpaliutta.« Taama oqartorlu kissaammeqaanga inuinnannguutillunga nikagimmanga, Aqissiarsuarlu pisinnaanngitsukasiugallarama ajunngitsuliorfigisiga eqqaariarlugu ingallunga kissaammiallattaraanga. Taava oqarfigaara: »Uangattaaq igalilinnguamik naapitsiumallarlunga. Arpaliuteqatigiumagumma taamaaliniarit, misilikkaluassavara, sumummi?« Taava qaqqarsuaq kititsinniittoq tikkuarlugu oqarpoq: »Issuma qaavanut.« Nalunartut pillugit kamikka singersorluaqqaarujakka. Sanileriilluta qeqqeriarluta aallaqaagut. Suli sanileriilluta arpassimalertuinnarluta malugisalerpara soorlu ajussanngitsoq. Ooqattaaginnarlugu kigaallilaarlunga piaaralunga siuartikkakku arpaasera ilalaarlugulu angujartuleraraara. Piaaraluni sukkaallisaarsoralugu misilikkumallerlugu qaangerpara, arpangaatsiarlungalu tunummut qiviarama takuara angujartunngikkaanga. Ikkatigiumammanga akiniarlugu ikkatigilerpara anguteqattaarlunga qimaqattaarlugulu, taavalu naammagilerakku qimaannavillugu qaqqarsuup qaani issiaavarlunga utaqqeratannguarpara. Tikiukkami oqarpoq: »Inuinnakasiullutit oqilakaseqaatit, kisianni inuusunnerusuuguma sussarinavianngikkaluarpakkit, maannakkut paaluk.«
Allatummi ajornaqimmat itigartissinnaannginnakku paaginnaleqaagut. Tuanneroqigama nalunnginnakku tigulluariaruninga oqigiinnassagaanga aalassarinnerunera tunaariniinnartariaqarlugu misigaanga. Aarimmi suli piareerluanngitsunga tigugaminga naloriutiinnaqaanga. Ungasiamut tukkama nuna attullatsiaannaq qangali makitareerpunga. Ornilermanga maannakkut piareereerlunga tigugaangalu akillugu tiguara miluuffigivillugu. Taannaqa iginnialeraluarpaanga. Taavalu avatikasiikka nutsunngersaalermagit qipiluallunga iperartikkama qimangaatsiarlugu unippunga. Taava aalajangerpunga qasusarumallugu qasutinnagu ajugaaffiginaviannginnakku. Taannaqa malersortilerpunga qanillillungalu tigoriarnialissagaanga uiartipallattarlugu. Kiisa taamaaliortuarluta seqineq samunga pivoq. Paanninniartorsuaq qasusorsuanngorsimagami periaasii arriilliartuinnarput, uanga suli qasunngitsukasiusunga. Taavalu taamaaliortuaraluarutta unnuutissammatigut isumassarsilerallarlunga qaqqarsuup avammut innartaa qaninngoorniartalerpara iluatsinniarumagaluarlugu. Taamaallunimi ilaanni innap killinga tikivikkigalu upajanngattorsuullunga ornikkaanga isigeqqissaaginnarlugu tigorialeraangalu innap killerpiaa tummisara ilanngalaartunnguamik sanimut pissippunga sangullungalu tunungipallariarlugu peqqaakkunnaarlugu nulorsuisigut tukerlugu. Silaannarmi tigusassarsiortutut illuni taamak tasamunga ineqaraluanngilaq. Alakkarakku suli tasama nakkaavoq.
Taamaalluni isumaga iluarsivoq angutisiama Aqissiarsuup kissaatigisaa naammassigakku. Kingorna angalasaraluarlunga taamaattorsuarmik takoqqinngilanga, aammami takuniaaqqinnginnama.«
Inuit tikisani Paffiup nuannareqigamigit nammineq inissaminnik illuikkiorpoq. Aalajangerporlu tamaani uninngagallarumalluni, aammami allanik pissuteqarami.
Ingerlaartillutik Singerneq ernigaluarnermi kingorna peqqigunnaarluni sororiartulersimavoq taamaaligamilu nukingerukkiartorluni. Quersortalersinnarluni assisalerpoq suliniaaluttaraluarlunilu arnatut suliassani naammassineq sapilerlugit. Paffiup pisani atisatillu namminerminni suliarineqajuitsungajanngortut qitornatillu isumagineqarluanngitsut takullugit tamakkunatigut tikisaminnit nikanarnerunini kanngusuutigalugu ilaanni kissaammertaqaaq nulianilu assut peqqarniisaarfigisarlugu. Taamaaliornerilli soorunami iluarsiartuutaanngillat.
Soorunami nunaqqatitaavisa tamakku arajutsisimanngilaat. Ullut ilaanni Pitsialiup Paffik silatiminni sulerujoortoq ornillugu nalinginnarnik oqaluttuutilerpaa, soorlumi taamaaliortaannartoq. Kisianni maannakkut allanik oqaasissaqartutut akunnattuungalaariarluni asuunami oqartoq:
»Ileqqorinngikkaluarparput angutit namminneq naalagaasut akuliuffigisarlugit. Kisianni ilisarisimallualerakkit iluarisaralutillu oqaasissakkalu ajuallaatiginaviannginnakkit oqarfigissavakkit: Ataasialinngilagut arnamik napparsimalluni sororiartortumik takusarluta ilaqartarlutalu. Eqiasunneq pisinnaajunnaarnerlu immikkoortisimaniartarpavut. Nuliat napparsimammat piartornerani ilaginnaannaruk. Angutitut piseqarumaguit tamassa arnartaqaraluarpugut.«
Paffik kanngutsittutut misigaluni akinngilaq. Eqqaavaa ataatami najortuugunini aamma oqaatsit tusakkami assinginik oqarfigissagaluaraani. Nuliartariaqarnerminillu isummani Pitsialiup eqqungaarmagit arnaq isigimasareriikkani maannakkorpiarluunniit aajumagaluarlugu imminut naalakkerluni utaqqisilaarallarpoq ullorpaaluillu qaangiuttut aatsaat Pitsialiup ernutaasa ilaat nuliassamisut angerlaallugu.
#	
22
Soqqaap tusaannarlugu Pitsialik angakkorsuusoq qaninniartuinnalerpaa oqaluasaartarneralu arajutsiumanngilluinnarlugu. Ila kakkassimaqaaq igalilissuarmut allaat artorsartissinnaagunigit. Soqqaap angakkunngorniarnera angakkussartarnerilu soorunami aamma Pitsialiup tusareersimavai Paffiup oqaluttuussimammani. Utoqqalilerluni ungasissuliassaarnerugami piniarniarluni qanikkaluartumut angalagaangami Soqqaq ilagisalerpaa malugalugulu suli inuusukkaluaqaluni imaannaanngitsukasiusoq. Taavalu nammineq inuusukkallarnerminut assersuutilerallarlugu Soqqaq angalaqatigigaangamiuk inuusussiallattutut misigisalerpoq pileritsattarlunilu angakkuunini nutarteqqilaartarumallugu. Angakkut angerlarsimaannartut suliarisartagaat taamaaginnangajattut sullugilerlugit misigaaq. Paffillu ingerlaqqinnissaminut nukingerpallaarunnaartoq nalujunnaareeramiuk ullut ilaanni Soqqaq oqarfigaa: »Upernalersiilaaqqaarlugu uagut marluulluta ungasissuliassaagut.«
Soqqaq pileritsakkami.
Upernalerluni sila alianaallisartorsuanngortoq unnuaaniaraluartumilu taarsissaalersoq kujammut aallarput utoqqaq nukappiatsiarlu, pisuinnaq, piniutitik atortussatillu pisariaqarnerinnaat nammallugit. Aallarmata qimataasa quiagalugit isigaat, angeqatigiingaaramik imminnut nikinganngillat, pisuutsimikkulluunniimmi assigiikkamik. Nunaqarfitsik qimakkiartorlugu qimataminnit isigineqartillutik aallaramilli pisuusertik atuinnarpaat. Taavalu nunaqarfitsik tarrillugulu Pitsialiup illariarlunilu aappi saariarlugu oqarpoq: »Inuinnarnit isigineeruppugut. Taama pisukkaluarutta pigallarnavianngilagut pisuusinnguarput allanngorlugu ingerlassaagut.«
Pitsialik taama oqarlunilu aallarmat Soqqaq misigilerpoq tassa siuaareerlugu. Soqqaap pisuutsini allanngorlugu malillugu aallaraluarami kiisa arpattalerpoq siuaajartuinnarluguli. Aali pitsorissorsuartut imminut isumaqarfigisartoq. Pitsialiup unilluni utaqqilermani taamaalluni angunnguakasippaa. Soqqaap angugaanilu Pitsialiup illarluni oqarfigaa: »Angalatuunngorumaguit ilinniagassat siulleq tassa nissuit atornissaat. Aqissiarsuaq angalaqatigeqqaartalerakku uanga aamma ilittut ikkaluarpunga. Ajornavianngilaq, angakkuugavit atamanna ajornartissanngikkit. Ingerlapalaarniarta ingerlatilluta ajoqersuutissavakkit.«
Taannaqalimi ajoqersuutilerpaa. Pitsialiup ajoqersuuteriaraangani Soqqaap malillugu aallaruni qimatittaraaq. Ilaanni qiasunnguliullugu Pitsialik tikittaraa siunermini utaqqigaani. Illariapalaassaaq. Ullut siulliit aqqutertik misiginngilaat ajoqersuinermit ajoqersuutitinnermillu, kisianni malunnarsereerluni Soqqaq inorsarunnaariartuinnartoq. Taamaallunimi angumasalerpaa. Taavalu Pitsialiup ingerlaatsini ilasinnaaneranik ilagaluarlugu Soqqaap angumasalermani paasivaa tassa inorsartussaajunnaartoq, immaqami taamaaginnarpalluunniit nammineq killormut inorsartalissalluni. Aatsaat taama ilinniartikkuminartumik takuvoq. Taava ilaanni sukkalisaarullutingaasiit neriniaalussallutik unikkamik Pitsialiup Soqqaq oqarfigaa: »Tassa ajornartuerusivat, aarlerissutissaarukkallarpugut. Inuinnannguanit ajortumeerniarneqalissagaluarutta qimarratigisinnaanngorpavut. Kisianni inuinnaanngitsunik naapitaqariartinnata suli allamik ilinniagassaqassaatit.«
Ingerlatillutik nerisassanik eqqasuuteqanngillat. Pitsialiup angallavissuarigamiuk imarmiunik nunamiunillu piniagassaqarfii nalunngeqai, tassalumi aamma tuttut aqqutinnaarsuamikkut avannamukaalerfiat naleroramikku. Puisitorumagunik tamassa uuttut sinnassaaseriarlugit avalaffigiinnaaraat. Ilaanni Pitsialik piumalleriaraangat tamaani arlaanni aliannaarsarlutik uninngaartarput iluarsartariaqalersut pingaartumik kamitik iluarsaallugit. Uninngaarnerillu aamma tassaasarput Pitsialiup Soqqarmut ilinniartitsivii.
Ilaanni aramakujoorlutik arrissunnagu pisorusaartillutik Pitsialik oqallarpoq: »Aliikkutassaaleqinaqaaq puunganakaseqaaq toornatsinnik qinngaasa. Naalaarniarituanga siorsuallatsitseriaraluartassaanga.« Taama oqarlunilu itummani patillugit akornatigut uinngiarniariartoq qangali eqqanni siorsuallappallareerpoq. »Taanna timmiaagami aggerasuartartuugami. Atagu maannakkut niulinnguamik aggertitseriaraluassasunga.« Assammi patinneri allanngorlugit siggarniariartoq saninnguani siorsulaarpallariarluni kinguninnguatigut kukippalaarami soorlu sumik alittuerpaluttoq. »Suusoraajuk?« Pitsialik aperigaluarmat Soqqaap nalullugu oqarpoq. »Tassa kukiffaajooq«, kisianni ersinakaseqimmat qaqutiguinnaq qinngartarpara, isissaanngitsumiilluniuna aggernissaminut piareersaleraluartoq.« Taannaqami toornani qinngarlugit aggerseqattaalerpai tikiullutik siorsunnerinnaasigut misigitittarlugit, atorfissaqartileraannigooq aatsaat takussaalersittariaqarmata, nalinginnarisassaanngimmata. Taava oqaqqippoq: »Illimmi toornarujunnguaqanngilatit?« Pitsialiup oqarnera nikassaarpalunnguatsiarmat Soqqaq mamiatsakujulluni assani iluarsartuutilaariarlugit siggakaseqaaq. Suami tassa siorsuallappallappoq. Killeqqutiinnarlugu Pitsialik oqarpoq: »Ilisarnangaalerami, uppinnguujuk. Niulinnguamimmi qinngagassaqanngilatit?« Taama oqartorlu Soqqaq siggaqqinniariartoq taamaallaat tummisaata killinganni kukippalaarami, kukippalaartumit siullermit sallaannerugaluaqisumik. Pitsialik oqarmioq: »Sunaaffa aamma avinngannguaateqarujutit, tamakkunnguinngooq aamma ajortuuneq ajorput.«
Taava pinguttassuit arlaannut ingeriarlutik Pitsialik appippoq: »Tassataava oqarpunga toornat nalinginnarisassaanngitsut. Aamma illit tamanna ilisimassavat.
Angakkuuniaraluartut ilaasa toornatik qinngaqattaarlugit nalinginnarileraangamikkik aggersissinnaajunnaartarpaat, toornat aamma nalinginnarineqaleraangamik kamattaramik aggerumajunnaartarlutillu, pingaartumik tamakku qaqutigoortut. Kisianni tassataava qinngaaqattaarnerput nalinginnarinninnermik taajumanngilara, ilaanni taamaaliorluni toornaqarneq misilittariaqarmat. Kisianni aamma ingasaannagu. Aamma ilaanni toornaq atorfissaqartileraluarlugu aggersikkuminaattarpoq allani kiffaasarami. Nunarsuarmimi angakkorpassuugunaramik assigiinnik toornaqarsimariartut toornaat saariarfissaarutigunartaramik. Taamaattumik angalaarluni naapittakkat uumasunnguit qaqutigoortut tassa toornariuminarnerit, taamaattumik iluamik angakkuuniaraanni toornassarsiorneq pisariusukasiusarpoq. Angakkussagaaninnit tamakku nalujunnaareeraluarunaritit nangillugit oqaatigaakka. Paasivara qassiinik toornartaareersimasutit. Ilungersuullugu toornassarsiorsimavit?« Pitsialiup taama aperimmani Soqqaq erseqqissilluni akivoq: »Tamakkerlugit ilungersuussimanngilakka, immaqa ilaat ajornannginaarpallaarsimavakka. Kisianni aamma ilungersuussannik peqarpunga.« »Ajunngilaq,« Pitsialik oqarpoq, »taamaalisat kimilissuusarput.«
Soqqaq inuusuttussilluni inusserusuleraluarpoq, ilami aallaramilli angallavissuartik taama annertutigisoq suli inussisimannginnamik. Ilaanni eqqarsaatit taamaattut nillikartikkaalu Pitsialik killeqqutiinnarlugu oqarpoq: »Uanga imaakkamaa, eqqarsaatit suli aninneqanngitsulluunniit ilisimareersarakkit, iluamik angakkuussagaanni taamaanngitsoortariaqannginnami. Nalunngilara inusserusuttutit, kisianni tamatumuuna assuarisinnaanngilakkit uanga Aqissiarsuaq angalaqatigisaleqqaarakku taama misigisaqartarsimagamattaaq. Inoqarfiit nalunngikkaluarpakka, kisianniuna piaaralunga tikinnaveersaarikka, kisimiitilluta ilinniarniarallassagavit. Tamassami marluinnannguulluta angalaarpugut nunaqarfitsinnillu ungaseqaluta, taamaattumik mianersortariaqarpugut naapitsisooriarutta qanoq pineqaratarsinnaagatta, kisiannimi ersinartunik naapitsigutta aniguiniarsinnaasukasiugaluarluta qimallugisassaqannginnatta. Taamaattumik aamma nalunartut pillugit toornavut malussarniarfigisimavakka. Ata inussiumaarujuguttaaq. Tamaani angallavitsinni inorersorsuarnik inoqarpoq, taamaattorsuarnik immaqalu aamma inoorpianngitsorsuarnik naapitseratarsinnaavugut.«
Aasaatillaraatik taama angalaarlutik kiisa nunavissuarmut pisimaneramik imarsissaarput tatsit kisiisa imarsiarisalerlugit. Ilaanni qaqqasunnassuup qaanut pillutik qinernialerlutik Soqqaq oqangaarami: “Arraa soorlu samani narsartarsuarmi illunnguaq.” Pitsialik naanaartulerpoq isikasimmi pitsaajunnaarneri taaneriitigalugit. Taamaallunimi takuaa. Soqqaq oqarpoq: “Aterfigisigu.” Pitsialiup akivaa: “Tamaani illoqarnanngitsorsuarmi illoqaruni allaassananilu inoorpianngitsorsuit najugaat. Kisianni taamaakkuni qimarnusorsuarmit inigineqartussaagami ajussasimanngilaq. Aterfiginiartigu. Kisianni narsaamanersuarmut avalassaartariaa tikikkutsigu uanga unikkumaarpunga, illit kisimiillutit ornissavat. Qingaqassammat qingaatigut alakkarlugu misissoreerukku ussersorfigiinnarumaarparma. Kisianni takusoortillutit ajortumik piniarneqalissaguit tuaviinnaq tunginnut qimaajumaarputit.”
Soqqaq narsaamanersuarmut avalassaarpoq qinnarissaajutigalunilu illu ornilerlugu. Tassamiuna illuinnguaq ujaqqanik issunillu qarmalik, qingaqarilluniluuna. Mianersuffaarilluni illup qaanut qaqigami qingaatigut itsuariallartoq nukappiaraq pinnguarusaartoq, allamillu inoqarnani. Pitsialik ussersorfigigaanilu orniguppoq itsuarlunilu. Oqarpoq: »Meerannguaq annilaartissanngilarput, illit aqqariarlutit iserfiginiaruk uanga tamaanngaanniit alapernaarsuissaanga. Soqqaq aqqarterami illumut isertorlu nukappiaraq tatamilluni suami qimaariaraluarpoq. Taava Soqqaap qungujullugulu oqarfigaa: »Ersissanngilatit, sunavianngilatsigit, aappara erniinnaq isissaaq.«
Nukappiaraq qiammiartoraluarluni kiisa nipangiinnarpoq. Taava Pitsialiup aperilerpaa: »Tamaani kikkuugassi qassiugassilu?« Nukappiaraq akinngilertullarluni oqarpoq anaananilu kisimiillutik, anaananigooq ullaarli aallarami suli tikinngilaq, tikittarfiagooq nalleraluarpoq. Taava Pitsialik nangippoq: »Ersissanngilatit.« Soqqarlu saallugu oqaatsini ilavai: »Illit tamaani ilaginiaruk uanga silamut pillunga tikittussamik naatsorsuissaanga.«
Taamaallunimi erserami kakkaak ingerlasoq sukkaniataangaarami, nammaaqallarluniluuna. Erninnguami pisarnermisut paanngikkaani malugilerlugu ingalluni aallarsaraangami. Oanillimmat Pitsialik nikuippoq takoqqusaarluni, arnaannaammat ersiginnginnamiuk, uffali arnaq tamassa, inuinnaanngitsoq, nalunarani eqqillit arnartaasa ilaat. Tikiullunilu paap killinganut nammaassaarami kakkaak. Nammaarsui nunamut tuttullu nukappiaraq Soqqarlu anipput, nukappiaraq qungujulavaatigaluni, ersiunnaavissimasoq. Taamaannera arnaata takullugu eqqissiallannguatsiarluni oqaqaaq: »Kikkuugassi?« Pitsialiup oqaluttuummani inuinnannguullutik angalaartut sumik ajortumik pinianngitsut arnarsuaq oqarpoq: »Tunikasiit arlaannut ikkatigisimasoralugu kamaleraluaqaanga, kisimiittunnguaq qimakkaangakku isumagisaqigakku. Aarlerinasi, iserniaritsi nerisassarsioraluassaanga.«
Taannaqalimi nerisassanik eqqussuilerpoq, arnaq kisermaaq ajorsaateqanngitsoq. Tamassa tuttut terianniallu nikkui tunnorsuarnik illuperassallit, tuttut neqaat nunamut assaallugit mikiarsiat, aqissit nutaanngililaalerlutik assammik singiinnarlugit meqquertarissat naggataatigullu tunnoq nerukkarmut aalaterussaq. Neriitigalutik nalinginnarnik oqaluupput, kisianni arnarsuaq oqqassaartaraluarlugu oqaluttuarumanngivippoq. Arnarsuup illumini unnueqqugaluaraatik Pitsialiup inoorpianngitsorsuit tatigilersinnaannginnamigit oqarpoq unnuakkut ippernaasannerani ingerlasaramik ingerlaqqissallutik. Anigamillu qaqqasunnassuup ilaani isertorfissarsioriarlutik taannaqami alapernaasilerput. Utaqqisualeriannguarlutik unnuarortorlu taamaallunimi arnarsuaq aneqaaq ernini ilagalugu. Nammaassani ikinaarnagit iluarsaateriaramigit nammakkiullugillu erni nammaami qaavanut qaqiteriarlugu taama ullumiummat aggerfimmi tungaanut aallarpoq sukkalisaariartuinnarlunilu qaqqasunnat ilaannut tarrilluni. Kingunerilillaraa Pitsialikkut Soqqaallu illua orneriallaraat taama sumilluunniit ilisaqarluinnanngilaq, nalunarani illuni qimavillugu qimakkaa. Taava Pitsialik oqarpoq: »Immaqaana qimarnusorsuusimasoq. Kisianni aamma oqaatigisarpaat taamaalillutinngooq kisermaasut ilaat tassaasarput kilitsissiat, naapitassarsiortitat, nungutsiartortussat inussiortitaat. Nungutsiartortunik tikiuttoqannginnerani allamut sanguinnarniarta.«
Ilaanni ingerlallutingaasiit Pitsialiup nutsani tikkortaleriannguartut oqarpoq: »Amarukasiit malippaatigut, tassaasiit nerisassarliuleriaramik uumasunnguarsiuinnalerput. Tamakku ersinanngillat, angumaneq saperpaatigut, malitserujuuinnarluta qasusigutsigit ikkatigiumaarpavut.« Soqqaap amaqqut tusaamanerloqigamigit ersitsakkaluartoq Pitsialiup oqarfigaa: »Ersissanngilatit, ilimagisatsinnik oqilaneruppata tasiorumaarpakkit.« Taama oqarmat Soqqaap tupigutsaakkaluarlugu ilaginnaannarpaa. Taava pisorujuuinnarlutik kingumut qiviartarlutik nuisussarsiuinnalersut taannaqami amaqqut pangalluttut takkussuutilerput. Pitsialik oqarpoq: »Nalunaqaaq, singivut iluarsaanniarallartigik.« Aamma tassani unillutik singitik iluarsartuutilerpaat Soqqaq annilaangaap ataani. Massillutillu arpannatilluunniit pisuusertik iluarsiinnarlugu aallaramik taavaana amaqqut pangalluttut aliartulereerlugit. Taannaqami malitsilerput, angutinnaveersaaginnarlutik ingerlaasertik iluarsisarlugu. Kiisa tassa amaqqut malinnittut katagaatilerput qasulersimaqineramillu oqqatik anillatsikkiartuinnarlugit. Siulersortaat taanna kisimi ingerlaniataaqaluni. Taama pigaluaramik Pitsialik ingerlakatassimalernerluni oqarpoq: »Naammalerpoq, illit siuarniarit uanga nerisassikkallassavakka.« Taama oqarlunilu pisissini qilugamiuk amaqqut siulersortaat qanillilluinnartorlu piseriaramiuk pisitaa taamaallaat aqullaarami. Ilaasa soorlu niviugaannaraat nerrisileramikku. Taava Pitsialiup Soqqaq siuatsiarsimasoq qaaqquaa oqarfigalugulu amarorniassammat pisinneqqullugu. Soqqaq pisinnereermat Pitsialik oqarpoq: »Tassa naammalerpoq, uumasukasiit taakku qarsuiaatigissanngilavut qimaannarniartigik.« Qimallugillu aallaramik tunummut qiviartaraluarlutik malinneqannginnamik ileqqunnguamissut ingerlarujuulerput. Taava Pitsialik aappi saariarlugu oqarpoq: »Tassa uumasukasiit tamakku soqutiginngisakka, piniagaanngitsut piniagassanik aserorsaaginnartut. Uuminakaseqaat inuinnannguit uagutsitut pisuuseqanngitsut angumasaannaramikkik. Ataasiarnatik angalaqatinnik annikilliortittarmannga uumitsaativissimavakka. Taamaattumik kisimiitillunga naammattooraangakkit malitsittarpunga qasusinniaannarlugit, qasunermit imminnut uniaariinnaleraangata kaporusaarlugit nungusartarpakka. Ullumi malinnittut malugigakkit taamaaliussallunga isummeqqaarsimagaluarlunga isumaga pitsaajunnaarsikkakku taamaatiinnarpakka. Immaqa tamassa utoqqalilernerup nassatai.«
Angakkuugaluarlutik inuinnannguugamik ilaanni sivisuumik uninngaartariaqartarput uninngaarfinni Pitsialiup nalunngisaani. Aammami utoqqarmut ilaanni kipitsavigisani aliannaarfigiumasaramigit.
Ilaanni taama uninngaareersimallutik aallaramik majoqqarsnaq ingerlavigilissallugulu Pitsialik oqarpoq: »Majuarnissaa pisuinnarlugu eqianakaseqaaq qaatsiaannarlugu majuartigu.« Sunaaffaasiit angakkuussusiata tikittoorsimagaa. Taama oqarlunilu talini kingumut kiikeerteriarlugit aallarami nunamut tunngajunnaarluni taama majoqqaap ungataanut tarrippoq. Soqqaq pisuusinnguani tamakkerlugu malinnilluni aallarami pigallarani itivippoq Pitsialiup issialluni utaqqigaani. Taava Pitsialik illariarlunilu oqarpoq: »Aatsaat takutippakkit, angakkussarnerpit naammatsisaatissaanik ulluni tullerni ilinniartissavakkit.«
Taannaqalimi qaatsiarnermik ilinniartilerpaa. Inngerutit angakkup anerneranut sukasaatit angakkut oqaasiinik oqaasertallit SILAmullu suaartaatit pissusilersuutillu siornatigut allanut ilinniartitsissutigisimanngisani isertaraluanilu maanna Soqqarmut ilinniartitsissutigai. Oqarpoq: »Taamaaliorpunga angakkuunermut perulereeqigavit illit kingornussariniassagakkit. Nunaqqatigissagaluarutsigut ilinniartinnavianngikkaluarpakkit nunaqqatigiinni ataasiinnaap tamakku ilisimasariaqarmagit. Aamma nunarsuarmi ornikkassinni nalunartulimmi iluaqutigisarsinnaavatit. Taavalu aamma illit nammineq utoqqanngorlutit inuuinnartussaanak paasigukku angakkuunermut ilinniartitannut piukkunnartumut aatsaat ilinniartitsissutigiumaarpatit. Nalinginnaralugit allatut kimeeruttarput.«
Tassalumi Soqqaq kigaakkaluartumik qaatsiarnerissiartorluni.
#	
23
Seqineq ammut aallarsimalersorlu Pitsialik uterumallerpoq, nunat allat aqqutigalugit. »Inussiumasarlutit inussigaluttuaqaatit piareersimaniarna, naapitassallu tamarmik inussiarnersuuginnassanatik,« aappani oqarfigaa.
Ilaanni ingerlallarlutingaasiit Pitsialik uneriarluni narajoratarpoq. »Taannaqami ilimasumisaalerlunga,« Soqqaq oqarfigaa, »allassaanngimmammi tassa inussinialeqaagut. Namminersorniarnak uanga malittariinnaringa. »Taamani utimut aallaramik Pitsialiup oqaasii eqqaallugit maannalu oqaasii tusaallugit Soqqaq ersilersutut misigaaq Pitsialillu qimaanissaminik naalakkiisuuppat akuersorujussuassagaluarlugu. Pitsialiumaasiit Soqqaap isumaliutai ilisimareerpai: »Qimaasinnaanngilagut, kanngunassaqaaq qimaassagaluarutta naapitassavut qanoq ittuusut ilisimanagit. Uanga aamma inusserusulerpunga.«
Sumik isumanngitsuusaarlutik ingerlasut taannaqami inuit takkuttalerput. Inuissuit, kisianni inuinnarnit alinnarnerit, silalisimasutut qalipaatilinnik nujallit, sakkugissaartorsuunnguatsiartut. Pillaramik pillaramik taavaana tassa ungoreeraatik sakkutik atoriaannaannguatsiarlugit. Ingerlaannaraluartut tikitsisaasa siulersortigisimasaata uneqqunnguatsiarlutik suaartalillarmatik unipput. Taava uneqqusisorsuaq suaarpoq: »Nammaasi peerlugit sakkusi ilanngullugit nunamut igissigit.« Allatummi ajornaqimmat oqaasia naalaannarpaat. Taava nassatatik sakkutillu aqqarlugit nunamut iligaallu tikitsisaasa tigoqqarpaat. Naalagarisimasaat oqaqqippoq: »Inussiumalillarluta. Angerlalerpugut allamukassanngikkussi ilaginiartigut. »taama oqartorlu ilai illalaaramik.
Nunaqarfiat tikippaat illorpaalussualik. Pitsialik Soqqarlu pissartaata illuanut iseqqussasoreriartut pissartaat pinnani ilaat illumik tikkuullugillu oqarpoq taqqamunga iseqqullugit. Iseqqummatimmi iserput. Iseramik taqqamani arnaannaat, tikeraat isermata tassaqaluunniit massippat inussiarniingaaramik, oqartoqaratillu. Angutitaata iseqatimik ingeqqummatik tamaanga ingiffissarsiorlutik ingipput. Takornartatut allatut isertutut pineqassasoralutik taannaqami nerlersiileraluarput, sunneqannginnamilli aamma naammagiinnarpaat.
Utaqqersualeriannguartut iserterpaloriarluni iseriallartoq nukappiaaluk. Isiitigaluni oqarpoq: »Tikeraanngooq iseriartorniarlit.« Isersimaffimmik angutitaat nikuillunilu maleqqummat malillugu anipput malerariinnarlugu illumut annermut iseriartorlutik, allassaanngitsorlumi pissartaata illua. Iseriallaramik inissaasinnaasoq tamarmi angutaannarluinnarnik ulikkaarpoq. Pitsialikkut Soqqarlu tamaanga inissipalaarput quummiutitivillutik. Pissartaata naammagilersimagamiuk ameq
natermut ilillugulu oqarpoq: »Pakassiinnaritsi.« Taannaqa angutit tulleriiaarlutik pakasseqattaalerput, ajorsartoq allap kingoraartarlugu. Ajorsartoq nikuittorlu isersimmattut uaartuutinnguaraangamik. Pigamik pigamik kiisa pissartaat kingulliulluni avalappoq. Taamaassagamimi soorlu ilungersuuppallaarnagu aappani amoqaa. Ingallutik isersimmattut uaartuukkamik suaartaatilillarlutillu: »Tikeraallu, qaa tikeraallu.« Taavalu pissartaat nikutserlunilu oqarpoq: »Una inuusuttunnguaq nalingisa arlaannut ooqattaarteqqaarallarli.«
Inuusuttut ilaat qiimmaallalluni avalalluni ingittorlu Pitsialiup Soqqaq qissimiinnarpaa avalaqqullugu. Allassaanngimmammi Soqqaq avalapalaarpoq imminut talorutivilluni, pakassinnermi iluamik ilinniarsimannginnamiuk. Taamaattormi aapparmi talia atipalaarpaa. Soqqaq ilungersupalaarluni aapparmi talia amujartuaalersuginiarlugu ukutsermigut eqqortilluni malugalunilu niverami taamak anerneqarluinnanngilaq. Taamaalisorluaasiit isersimmattut uaartorlutillu illarratileramik. Suartaleqaanaasiit: »Angutaalu, angutaalu.«
Soqqaq nakortittunnguakasiulluni qiassani nunullugu inigisaminut ingittorlu Pitsialik nikutserlunilu oqarpoq: »Uangalu nalinnik ooqattaagassissinga.« Nalunarani kissaammersimasoq. Taama oqarlunilu natermut ingimmat avalattoqanngilertortoq avalariallartoq utoqqasaannguaq, kisianni soorlu piulluarani. Talia atillugulu Pitsialiup imaalitsiaannarluni amoreerpaa. Isersimmattut taamak nipaqaraluanngillat. Pitsialik nipaaginnanngilaq: »Inuusuttunnguit utoqqannguillu avalatsittarnagit, allamik ooqattaagassinniarsinga.« Avalattoqanngilertortoq-aasiit avalariallartoq angut pikkuminangaarami. Talitik atigamikkik tassani ilungersuusaleriannguarlutik aappaata Pitsialiup talia amuniangaaleramiuk; taamaallaqqullugumi Pitsialiup talini qasukkartilaarlugu ukutsermigut tillukkaanilu aappaa niverami taamak anerneqarluinnanngilaq. Uaartuutissamaaruttortut suna suna nipassaat. Taava Pitsialik oqarpoq: »Taamaaliorusaaginnarluni iluamik piffiunngilaq; ajugaasoq taanna avalakkaluarniarli.«
Isersimmattut suna suna nipassaat, pissartartillu qissimigaartarniarlugu, tassami ersigisimanermit iluamilluunniit isigineq saperamikku. Taamaallunimi oqaqaaq: »Uanga ileqqorinngikkaluarpara tikeraanut nerliuttarlunga; kisianni tikeraap toqqarlunga pimmanga soorunami avalaffigigaluassavara.«
Pissartap Pitsialiullu talitik atigamikkik taannaqami pilerput, tamarmik aapparmi periaasii arajutsiumannginnguatsiavillugit. Pitsialik aapparminit tuanneroqigami ilaanni oqigitilluni nikussaartitaasaraaq kimmiinnarminik tunngalerluni. Taava aappani tilloriassalluni isumaliuinnartoq issiareeraraaq talia suli atisimallugu. Taava aappaata taamaassinnaanngeriaramiuk talini nerrunnialeraalu Pitsialiup akillugu eqitartuutiinnarniariaraa aapparsua nikussaalaassaaq talinilu qasukkartillugu ingeqqittarluni. Ila isiginnaartut utoqqaq mannginaaleqaat, immaqaanami imaannaanngitsukasik. Aapparsuarmi kiakkiukkiartoraa Pitsialik aappillilaanngilarluunniit. Taava Pitsialiup pinnguarnertik naammagilersimallugu aapparmi assaataa sakissaminut pakkukkamiuk soorlu tassa singariartuaaginnartoq. Taavalu aapparsuata annialersimaqinerluni assani niineqisartipallariarlugu amugamiuk qanga aappalaallannguarsi, amersua taatsillugu. Pitsialiup talia peqingaavarsinnarmioq. Taava aapparsuarmi talini kisiat passutileraalu Pitsialik nikutserami soorlu ataanit ajakkaa, Soqqarlu taliatigut tigullugu nusukkamiuk qangali marluullutik iikkamut talillutik nikorfareerput. Taamaalisorlu taakannga suaarpallappoq: »Qoorussigik!«
Allaanavianngimmat anguterpassuit qoorukkiartulissammatik Pitsialiup Soqqaq isussuuppaa: »Illilli akiniarlugit angakkuusaarfiginiakkit.« Soqqaq piareersimareeramimi aarnuannguani avinngannguaq nuillaminit ammullugu oqummiukkamiuk anguterpaat qoorukkiartulillaraatillu tungaannaannut qiseriullugu oqarpoq: »Arlaannut!« Taama angutit ilaat nillerlunilu naani patillugit peqissinnarpoq aqullaarlunilu. Avinngannguaq aavinnaalluni utermat oqummiullugulu aappassaanik qiseriunniariaraa taama alla nissaalaaginnarpoq aqullaarlunilu. Taama pisoqartaleriarmat tamakku qoorussiniaqisut nipitik illugalugit qimarngutileramik illu taavaannaq inoqarluinnanngilaq, taamaallaat appaasimasut taakku natermi uppeqqapput. Pitsialikkut Soqqarlu aneriallartut suna suna inunnguassaa, inussaagaluit tamarmik illuminnut qimarrassimasut.
Taava Pitsialik oqarpoq: »Tamaani sussanngilagut isumakkiiginnarlugit aalarniarta. Kisianni nassatannguavut tigoqqaarallassavavut. Allamiinnavianngimmatami pissartariniagaata illuaniissammata iserlutik takuniaramikkik tassamiuku. Taava nassatatik nammakkiullugillu aallaleraluarlutik Pitsialik pilerpoq: »Ileqqorinngikkaluarpara peqquneqartinnanga inuit allat piinik tigusisarlunga. Tusaavatit tikeraanik taagoraatigut, kisianni nerlinngilaatigut. Taamaattumik illinnarnersiuinnarluta taquassatsinnik tigusigallarta.« Taava taqussersoreeramik aamma oqarpoq: »Allatut pineq saperunisigut sakkutik atorlugit toquttussaagaluarpaatigut, taamaattumik sakkuerallartigit. Pingaartumik taakku kapuutaasa suugaat qarsuisalu naqqui ujaqqat allaagamik iluatinnarpallaaqaat, nassarsinnaasatsinnik katersiniarta.« Taava katersereerlutillu nammaassatik ingasagilersimanerlugit oqarpoq: »Imali peqqunngitsugut ajortumik piniaraluaramisigut akiliuteqartariaqarput, qamutinnguit aaku uniaassaqqeqaat tiguniartigik.« Taavalu naammassisariarlutik suli illunit anisoqanngitsoq qimallugit aallarput.
Ingerlammersullarlutik oqquiffigisamik naammattuueriaramik unipput eqqissillutik pisannaaminnik neriniaatigalugu. Taava Pitsialik oqarpoq: »Qujanaqaaq avinngannguamik aarnuaqarlutillu toornaqaravit. Qoorunnialillarmatigut taama amerlatigisut akiorsinnaannginnatsigik illerseqanngitsoorneq sapileratta, uangaluaasiit puupassillunga toornamik tassuuguinnaq aggersissinnaasannik eqqaasassaarukkaluarama. Aammami illit ikkatigimmatsit akiniartariaqarakkit.« Soqqaallu nammineq oqaasissani nununeq sapileramigit oqarpoq: »Kakkagisarlutit aamma pakassikkavit kakkageqaakkit. Avalakkavit inuunissarput qularilereeraluarpara immaqa annilaanganermit.« Taama oqartorlu Pitsialik illariariarluni oqarpoq: »Ilinniartitsisorsuara Puersinneq ajorisarniarlugu tamatumuunakkut qutsavigisassaraara pakassinnermi periaatsinik ilinniartissimammanga. Aqissiarsuakkut najorallarakkit pakassittut isiginnaartaraluarpakka ilaannilu peqataaffigipalaartarlugit, kisianni taakkua aliikkutaannartut atortaramikku illarasaartorsuullutik, kamattoqalersorlu taamaatittaraat. Kisianni taassuma Puersinnersuup pissaaniutigalugu atortaramiuk ila ilisimaqaa. Aammamigooq angakkuulluni unammisap eqqarsaatai ilisimareertariaqartaramik. Tassalu uanga allatut ajornaqimmat ullumi taamaasiorpunga.«
Ukiavillartoq uterlutik Pitsialiup nunaanut tikipput nikallungananngitsumik aasarsiorsimallutik. Soorunalimi oqalualaassaqaqaat imaannaanngitsunillu sakkortaartorsimallutik, inorersut nunaannut pisoorsimagallarlutik. Pitsialik nuannaaqaaq immaqagooq naggammik aliannaarluni angalaallarami. Paffillu oqarfigaa. »Aappannguit angakkuinngoreerpoq, ingerlaqqissagussi isumannassanngilasi.«
#	
24
Paffik tikeqqaarsimalermat tikiffiisa ilimagimisaartarsimagaluarpaat nunaqqasiutivissasoralutik, pingaartumik Pitsialikkormiunut ningaassisimalermat. Kisianni Paffiup puigorsinnaanngilaa nunarsuaq tikinniagartik, allatut ajornartumik ilani piinnarlugit tunukkallartariaqarsimasani. Nunaqqatitaaminut taama eqqartortuaannarpaa, taamaaliornermigullu kajumissisissimavai nalini Angutimmaarik immisut Pitsialiup erngutaasa ilaanik nulialik immisullu aamma marlunnik qitornalik. Tassalu Soqqaap tikinngisaa utaqqiinnalersimavaa avannamut ingerlaqqinniarluni ilani uterfigiartorlugit, uffali aqqutissaq nalunartoq aqqutigalugu taamungaannariartussaallugit.
Pitsialik Soqqarlu angalanersuarminnit utersimalermata ukiarluariallartoq avannamut aallarput qimussit marluiullutik. Angutimmaariup avannamut ingerlavigisartagai atortillugit piniagassaaleqinngillat issinnerit killingini puisit puttavigisartagaat naalinniarfigisaramikkik sikulu putullugu kapisiniartarlutik. Puisinik akunnattuungalersillutik tatsini eqalunniartarput, nammineerlunimi nerisassanik amikkisanngikkaluarunik qimmitik angalanermi taamaattumi pinngitsoorsinnaanngisatik nerukkaatissaqartittariaqaramikkit.
Kisianni avannarpariartorlutik malugaat piniagassaasatsikkiartuinnartoq. Siku issunermit putuniaruminaalleqaaq, pillunilu pilluni putugaluaraanni sivisoorujussuarmillu puisimik qanillitsiigaluaraanni amerlanertigut angiluttorfiusarpoq. Tassalu nunap timaaniissimanermit ikerasaaniaraluartulluunniit sarfarnersisassaanatik. Tatsini eqalussiarisartakkatik nunallu uumasui minnerit ukallit terianniallu inuussutiginerulerpaat kisianni aamma qimmitik inuutinniassagunikkik inuussutissatut naammalinngisaannartut. Amigaatiginerusaalli tassa taanna orsoq, imarmiup orsua. Inunnik naapitsissasoralutittaaq ingerlarsorniarniartut silapilussuup unitsisimasarpai, issilu sungiusimasaminnit sualunaaqaat.
Ilaanniaasiit silarlussiorlutik uninngaarnertik kipiluttunarsitivinneramiuk Paffik pilerpoq: »Angakkortaqaraluarmiugulli. Toornigaluartuuppat ikiupisisaassagaluarparput.«
Soqqaap immaqa taamaaliorsinnaanini eqqarsaatigisareersimavaa. Kisianniuna taamaaliornissaminut inuusugisoortartoq, sulimi aamma najorteqarluni taamaaliorneq ooqattaarsimannginnamiuk. Taavalu Paffiup oqarneratigut malugitinneqarami angalaqatimi angakkutut naatsorsuukkaani oqanngisimaariarluni oqarpoq: »Angakkutut perorsarfittut annermik tikinneqartartutut suli piginnaaneqanngikkaluarpunga, taamaattormi ooqattaariassagipput.« Silarloruttortoq anivoq silami kisimiilluni toorninissaminut piareersassalluni.
Illuikkamut iserpoq soorlu sumik sianigisaqanngitsoq. Ilai sullutik oqaamissappalluunniit. Qulitsani peramiuk tiluttornaguluunniit iserfimmi killinganut naluppaa kilumullu ingikkami Paffik oqarfigaa qilersoqqulluni. Paffik pinaaserianngilaq, Arfaap ataataminik toornisussamik qilersuisarneratut peqqissaarniartigaluni Soqqaq qilersorpaa. Taavalu ataatani Avataq ikinngutaalu taanna Arfak eqqaariaramigit misigaaq soorlu angerlarsiummerluni. Ilami inuusukkaluarluni inuuneq soorlu sivitsoriillartoq; kinami aamma inuutsip ilaa isumaliorsimanerpa Soqqaq Taartikkut ernikasiat angakkutut annanniutigilissallugu.
Qullinnguaq ikumalaarpoq orsuutaasa nunngutaat ikummatigalugu. Tassa qaamarnat, qaammaqqutaavallaanngikkaluartoq taarsuarmi qaamanermik kissamillu eqqaasitsisuat. Taassumalu qaamaninngua arnartaasa atisanik iluarsartugassanik angutitaasalu sakkuminnik sullivigaat. Ikummatini taroriartuinnartoq ujaloraasaannanngoriartortorlu nunguppat qamittussaavoq. Taavalu manna qamikkallassanerpoq?
»Qassunniarsinga!« Soqqaq oqarpallappoq.
Taarsisorlu Soqqaq ilungersuasutut nillerpallattalersorlu Paffiup inngerut ilisimasani appippaa, ilaasalu taallartaqartinngikkaluarlugu nipaannarminnik ilaarpat. Soqqaq ilungersuasukasinngorpoq, nipillu tutsiuttalerput toornaasa aggersitaasa nipaat, Soqqarlu nammineq ilimmarluni aallarsimalluni nipaarukkaluarmat nipit tamassaajuarsinnarput. Inngerutit ilisimasannguani Paffiup atoqattaarpai ilaat utertuarlugit ilaallu puigoraangamigit vaavaartuinnartarluni. Taamaallunimi aputip nakkaarpalunneratut pisorpallallartorlu Soqqaap nipaa aanngasilluni tutsiuppoq: »Qaammaanniarsinga!«
Tassalumi innermik tigoriagassaqaratik. Pigallarani Angutimmaarik innappoq qullerlu ikillugu.
Soqqaap timaa masammit kuuttuinnaavoq, Paffiullu qilerussaajarpaa.
Soqqaq arngajuersereerami naammagilersimagamiuk aatsaat oqaluttualerpoq:
»Inussiassavut ungasigunnaarpavut, kisianni annanniarfissatut isumalluutaanngitsut, perlimoortorsuit. Nunaat aqqutigissavarput, allamik aqqutissaqanngilagut. Uagut ajornavianngilagut, anernima taama ilisimatippaanga. Kangitsinniippoq kisianni ungasiaqaluni imarnersaq imarmiunnguanik puisartulik, taanna pisaqarniarfigigallassavarput. Kisianni ungaseqimmat tamarmiulluta ornissinnaannginnatsigu ilaannaalluta ornittariaqarparput. Qimmillu taama nukillaangatigisut atorsinnaannginnatsigik qamutit arlaat uniaaralugit taqqavunnassaagut. Ilissi nammissinnik aalajangerniarsiuk kina ilaassasoq, tuaviorniaraluassagatta.«
Angutimmaarik arnartaminnut meerartaminnullu qimallugu Paffik Soqqarlu sila akornutiginagu aallarput qamutit oqinnerit atorsinnaasannguatik tamaasa atorlugit ajalusuutsaaliukkat uniarlugit. Paffiup nammineq aalajangersimavaa Soqqaq ilagissallugu. Aallarsimatsiaannarlutik Soqqaap pisuusinnguani Pitsialimmit ilikkakkani atorlugu aallaraangat Paffik kinguleruttaraaq. Paffik kissaammerluni malillugu aallarsartaraluarpoq, aammami angalasutoqanngorami oqilaatsuunnginnami, aappakasinilu inorsartitsiuartoq puffaattarniarlugu imminut naalakkersimaaginnarpoq isumaannarmigullu ataatani avoqqaarisarniarlugu sooq angakkussatut perorsarsimanngimmani. Kisianni Soqqaq angakkuussusiatigut angallarissusiatigullu kakkagiartoqaa qamutit kisiinnarmi uniaaralugit qimakkiartuinnartarmani. Ila Pitsialik angalaqatigigamiuk angakkunnguutigilertorsimaqaa.
Taamaallutik qasuersiutigalugu uninngatillutik Soqqaq oqarpoq: »Taama issitsigigami ammalataq sikuppagu asuliinnarujussuaq angalasussaavugut, tuaviorniarta utilerutta qasuersertassaagut.« Nangipporlu: »Allatut ajornaqaaq, kisianni toornama ilaat ikiortigalugu. Qamutinut ikiniarit sequnngiullugulu, ueqqugukkit aatsaat uikkumaarputit.« Paffiup eqqaaginnarpaa ataatami ilungersornartorsiuleraangami periaaserisartagai.
Paffik qamutinut ingilluni sequnngertorlu aallarpallakkamik qanga kalisappallattannguarsi. Sunaaffa Soqqaq qaatsiartoq. Pillaramik pillaramik unippallallutillu ueqqummani ueriallartoq qaqqasunnarsuup qaavaniillutik. Ullororsimasoq , silarsuaq eqqissisimaallartoq. Eqqarsaatigisinnaanngilaaluunniit qanga aallarsimanerlutik, soorlu tassa sineruloorsimalluni ulluerussimalluni itertoq. Soqqaap uparuuppaa: »Aasakku.«
Tassamiuna tasamanissaarsuaq atiminni pujortaq, immap pujua. Taava Soqqaq oqarmioq: »Illit qamutit uniarlugit aterfiginiakkit uanga qasuersilaarallassaanga.« Kiisami inuinnannguatut ilisimanerami.
Paffik naalaannartussaagamimi atersaarluni pujortap tungaanut aallarpoq. Sikumut avalakkami taannaqami ingerlalerpoq. Kisianni ila soorlu ornikkani qanilliartornagu. Pujortaq taamaaginnarpoq. Ulluugaluarami taarsigami kiisa qaammassuaq tasamunga pivoq isigisani taamaaginnassaqqaartut. Pigami pigami kiisamiuna ammalatarsuaq tikillaraa. Aappakasini utaqqiinnalerlugu taava tikiummioq. Tikiuttorlu Paffiup oqarfigaa: »Ullorsiilaaqqaarlugu piniassavavut.«
Tamassa ammalataqarnanngitsuusami ammalataq qilalukkat puiaarfiat, tamaanalu eqqaatigut puisit puigaluallaaraat. Ullup qaarmarnanik qaammaammatik pinialerpaat, Paffillu qassinik naakkaluarnerluni isortatsiarsuaq naalilluallarmagu noqillugu noqillugu nukillaarsimalluni pueqqittorlu nangikkamikku tikkungaalaaginnarpoq. Amorallugulu pillaserpaat tamussillattaajutigalutik, ilami soorlu aatsaat kaappatsassimanertik malugileraat. Qilalugaq angisuunngikkaluartoq marluinnaalluni pilallugu paamaarnaqaaq pillasinnguanik aserortuunnginnissaq nakuniarnarnermit. Taavalu qamutiminnut usissatik nammatassatillu naammagilerunaramikkik pilakkunnaarlutillu Soqqaq oqarmioq: »Puisinnguamik ilivitsuutillugu uniagassatsinnik ilalaarallartigik, aqqussua asuli atussanngilarput.«
Nassatatik ikinngitsut nunap tungaanut ingerlateriarlugit taannaqami siuussisarlutik qummut assartuilerput. Tamaasa qaqqutereeramikkik qasuersiissallutik uninngalerlutillu Soqqaap Paffik tinneriarlugu oqarfigaa: »Samunga qineraluariarit!«
Paffik avammut qineraluarami pujortamik sumilluunniit takusaqanngilaq. Ammalatat pujuat peerussimavoq. Taavalu pisaminnit nassatatik tulliutiinnarlugit qiviarujai, aamma taakku peerussimasoralugit. Tamassaappulli. Taava oqarpoq: »Immaqa allerisassatsinnik nerisimagatta piniagassarsuit tammarsimaaqaat, utoqqartaqarnani ilaatigut mianersuutigisassat nalunartaqigamik.«
Soqqaq oqaaseqanngilaq. Namminertaaq immini isumaqarpoq, kisianni Paffiup isumaanit allaasumik.
Qasuerserpiassanatik ingerlaniarsuaaramik kiisamiuna qimatatik tikillaraat, allassaanngimmammi qulororsimasut, kisianni ajunngitsut. Tassalumiaasiit nerisassarsuit pikkunartut nalliuteriarmata inuuneq nuannersilluni, inuit qimmillu nerisassaqalerlutik qullerlu qaammarsaasoq kialaarsaasorlu ikummatissarsilluni.
Uinigissitseeriarlutik nukittorseeriarlutillu sunnguamilluunniit qimataqaratik ingerlaqqilerput qamutit usiisa saniatigut nammallutik ilaallu amernik meqqulinnik poorlugit uniaaralugit. Aammalu ingerlavimminni taseq tikikkamikku misilikkaluaannaq eqalunniarfigigamikku eqaluffigingaatsiaqaat. Ingallutik nassataat ilasaraat.
Taamaallutimmi nunaqarfik tikippaat. Nunaqarfiuneranut takussutissaapput illuigarpaaluit ivammaanniarlutillusooq ataatsimungajak eqiterussimasut. Qimmit qilunnerannik tikilluaqquneqanngillat, aatsaallu illuikkat tikivillugit unimmata inuit marlussuit paarnguinnaq illuikkat ilaannit anillapput, uineerussimasut piuneqanngitsunik atisapalaallit. Anigaluaannaq paarngorlutik kingumut illuikkamut iserterput.
Paffik isumalioqqaaraluarpoq qimaannarlugit ingerlaannarumalluni. Angutimmaarillu qanoq isumaqarnerminik aperimmani taanna oqarpoq. »Soorlu ajussanngikkaluartoq arnat isumaat tusaqqaarallaraanni.« Arnartaasa isumartik nalunaarpaat inuit taamaattut qaangiinnassallugit naakkigigitik. Taava alingaatsiarlugit illuikkiorput.
Nunaqarfimmi toqungasut nunaqarfiannik taasariaqarnerusumi qassissunnguit kisimik uumasuulersimapput. Qimmeqarsimagaluarnerannut nalunaaqqutaapput qimmit saanikui aserortissallugit kikkassallugillu artornartut illuikkat iluani nassaassaasut. Tamaaniikkipputtaarlu amimernit, tamuaneq artornartut iiginnassallugillu iggissap aqqutissaqartinngisai. Illuikkattaaq iluaniikkipput timit toqungasut
neqqarinnersiuinnarlugit ilanngartersimasut manna tikillugu inuusuulersunik toqunaveersaartitsisut.
Paffikkut illuikkiorput uumasuulersut inigisassaannik. Illuikkap ilua amminik nassataminnik oqorusersorpaat allaammi qullermik ilaat taqqamani ikillugu. Naammassigamik uumasortaalersut tassunga nutserpaat nerisassillugillu iiuminartuinnarnik, kisianni naammaannartunik. Taamaatillugillu qimaannassallugit nalligigamikkik nukittoriartorneranni najorallarpaat pisariaqagaat naammatsillugit nerisassaannik isumagisarlugit.
Nakorteqqaartut tassaapput utoqqasaat aappariiugunartut. Ullut qassissunnguit qaangiuttut Paffikkut illuikkaminni isersimallutik qimmit qiluppalulermata anigamik takuaat paangiusimasut, soorunalumi isertinngitsuussannginnamikkik isertippaat. Nerlereermatik naammassigamik uia oqaluttualerpoq:
»Ukioq taamaalisillugu perlimoorneq ilitsoqqussaralugu sungiusimaannaraluarlugu kiisami annassangajunnaaraluarpugut. Aasaq pisarnitsitut eqalungaatsiaraluarpugut, kisianni aasiffitsinni ukiakkut tuttut kujammut ingerlaalersut suneramik aqqutinnaartik nigorsimariarmassuk ilannganngitsuungajavippavut, tassalu paasillugu ukiumut ilungersuasussaalluta, ataasiarnatami taamaaleraluaratta. Taamaammammi qanga inuppassuugaluarluta tamassa amiakkuerutilerpugut, kisianni aamma pisaqangaarata sakkorlunnermit, tassalumi pisarisartagannguavut nunguaannavillugit, taamani qarnit amerlanerulaarallarmata. Taava illuikkiorfissanngoriarmat taseq eqalunniarfigisartagarput eqqangerlugu illuikkiorpugut, tassa taanna taseq ikaninnguaq ittoq. Kisianniaasiit siku issutseriarpat putuneq artulersaleratsigu eqalutsiarsuit qallersimaannartarpavut taamaattormi nukeqalaarallartilluta pissarsivigisaraluarlugit. Tassalu allanik saariagassaarukkatta nukissaarullutalu ukioq anigussangajunnaaraluarparput, uffali qasseerialeqinerluta anigussangananngitsuusaaq anigupalaartarlugu.
Aamma taamaalluta ukiuinnaq perlimooruttulerluta inusseqisugut, inussinissamik ilimasukkunnaaruttorluta. Inussiarli taanna immaqa uatsinnut annagiaraluaq. Suussanersoq silatangiuppallammat aliortugarsuusoralugu uumasorsuusoraluguluunniit ersitsalluta qiammiartuinnaleraluaqaagut, iserterpalulermallu allatut ajornaqimmat uagut pisinnaalaartugut sakkupalaannguavut piareerlugit utaqqilerparput. Isileriallarami inuk, inorujutarsuusimasoq, atisarluttuunngitsoq, kisianni nalunarani assut sallororsimasoq. Allamik tigummiaqanngilaq anguikkani kisiat tigummiaraa. Isermat qanoq pinngilarput, taamaallaat ilatta anguigaanik arsaarpaa, arsaaraluarmaniluunniit qanoq iliallanngilaq. Sumillu oqaaseqarnani isertarissap killinganut aqussikkami iigarlunilu sinilerami taamak qannguilaaginnarpoq. Taava oqarpugut: Qanoruna piniassavarput? Oqartoqanngisimaartoq tamaannga oqarpallappoq: Iluatinnaqaaq toquinnaqisiuk. Tamattalu isumarput eqqunnguatsiarpallaaqimmagu uummataa eqqorsussaarlugu anguileratsinni tassaqaluunniit malugaa.«
Oqaluttuartup inussinertik appisimaaginnaleraalu ila soorlu Paffik eqqissisimajunnaartoq. Taava oqaluttuani tassunga killillugulu nipangilaariarmat nipimik allanartumik nipinilluni oqarpoq: »Naammi taanna anguigaa?« Oqaluttuartoq akivoq: »Attorneqarnaviannginnami taakaniissaaq.«
Taava Paffik Soqqaq saallugulu oqarpoq: »Soqqaq, anguikkat nassaarisinnaasatit tamaasa katersoriarlugit tamaannaatikkit.«
Sumik oqartuatsiassaarullutik Soqqaq aallersoq isersiilerpaat.
Soqqaq anguigarpaalunnik nassarluni isertorlu Paffiup pulaartertik oqarfigaa: »Isertissi anguigaa nanigallaak.«
Pulaartaata anguikkat umerorsinnarlugit ilaat tikkuarlugulu oqarpoq isertimik taanna anguigarigaa.
Taava taanna Paffiup ilaanit immikkoortillugulu pulaartertik oqarfigaa: »Uanga taanna tammajuitsorissavara illit ilaat angerlaanniakkit.«
Taannaqami Paffik asuliinnaanngitsoq pasitsakkasugaluni. Anguigaq ilisarivillugu ilisaraa tassaasoq Napaattuup anguigaa, eriagisavissua.
Illuatungaanut saareerluni qaammartaartorsuanngortoq toqungasut nunaqarfiat qimallugu ingerlaalerput ilamik utaqqiffiannut. Piniagassarliornatik ingerlapput, qaqqallu ersertakkatik ilisariartuaaq umimmaallu amerlisikkiartuaaq upernariartulernera misinnaarsisorlu ullut ilaanni apuuteqaat.
#	
25
Aasivinnaaminniaasiit aasilerput piniagassanik pisaqamasorsuullutik aallartarlutillu. Kisianni aamma pikisorsuupput, tassa aalajangersimagamik ukiaru qimussernarseriarpat ukiivimminnut uternatik avannamut aallarumallutik nunarsuaq ornitartik tikinniarniarlugu. Siornatigummi angalaartaraluaqaat nunat tikisassatik aqqutaalu qanoq ittuusut ilisimareernagit, kisianni atortussatigut inuussutissatigullu aqqutiminni pissarsinissartik isumalluutigisarlugu. Taamalu piareersaateqarluartannginnerup qasseerpassuarnik misillertittarsimavai atugarliuutinik ilaatigut kingorna inuulluataaleriarlutik puigortagaannik. Kisianni aamma ilaasa tamakkunuunatigut paasisimavaat piareersarluarsimanerup atugarliuutit pinngitsoortissinnaasarai. Qamutit atortussaasinnaasut tamaasa atorlugit nutarterneqarput, taamatut piniutit iluarsaanneqarput nutaallu sananeqarlutik, taamalu sannattorsuanngoriaramik imminnut unammisutut ilillutik isumassarsiatik malillugit sanaatik pitsanngoriartorteqaat. Suukkat naqqullu Paffikkut angalanersuarminnit pissarsiarisimasaat (Pitsialiup Soqqaallu inorersunit tiguagaat) assissarsiorlugit ujaqqanik nassaarniartuinnanngorput taakkorpiaanngikkaluartunillu kisianni atortutoqqaminnit pitsaanerusunik nassaartalerlutik. Tulimaagaluanngortup qaannamik qajartornermillu soqutigisaqarnera inuusuttut ilaannut sunniussimavoq, qajartullaqqinnerpaanngortullu Allarnerup ernerisa ilaata Tulimaap uillarnera Avatakkut paniat Pualuna nuliarilersimavaa.
»Umiannguamik aamma nassataqassanerpugut?« Ilaanni Allarnerup Avataq aperaa. Taava Avatap erni Paffik saniminiittoq qiviarlugulu Allarneq akivaa: »Uuma isumaa tusaqqaarallartigu.«
Tassamiuna siornaammalli Allarneq aalajangersimasoq nunarsuarmik nutaamik tikitsinianut ilaajumalluni. Avatakkut tikinngikkallarmatali ukiivigisartakkani eqqissinariunnaaramiuk allami nunaqarfissinnissami eqqarsaatigisalersimavaa, Avatakkormiullu inooqatikkuminarteriaramigit orninniagaannut ilagiumallersimallugit, aammami inuusuttortani pileritsakkiartuinnartut paasigamigit. Avatallu erseqqissuliunngikkaluarluni Allarnerup ilaajumallersimanera iluareqaa pissarsuummat, kisianni anneruniajuilluni. Avatallu imminnut akissutaata isuiparpiaa paasinnguatsiarlugu Paffik qiviarpaa.
Paffik angummi Allarnermut akissutaanut tupaallaqqaaraluarpoq killinaguatigulli eqqaallugit angalaarsuarnialerami angummi imminut oqaaserisimasai. Aamma paasivaa Allarnerup malunnarsaanngikkaluarluni tupigutsattutut pissuseqarluni qiviaraani. Taava oqarpoq: »Allarnerup tamakkuninnga paasisimasaqarnerugami tamanna aalajangerliuk.«
Malunnarpoq akissutaa tamanna Avatap Allarnerullu iluarinartuutikkaat.
Angutitatik tamakkuninnga pikkuteqartillutik arnartaasa namminneq isumagisassatik sammivaat. Ammit assigiinngitsut suliaraat amiinnaliaralugit atisaliaralugillu. Meqqutit atungaarmata kiisa aamma meeqqat pisinnaasut meqqusiortunngorput, niviarsiaqqallu taakku pingaartumik ujaluliorneq sammisaraat inikkaminnik amerlaneqqisaatiinnannguatsiarlutik. Ivikkat sissap killingani naasimasut nutsunneqarlutillu panerserneqarput kaminnut pinissat.
Nerisassat angalanermi nassatassat maanna allatut isumannaarsorneqarput. Piniakkat angisuut neqaat saakannertunngorlugit kitserneqarput panertuliarineqarlutillu panersuttuliarineqarlutillu. Orsut amernut puulianut issoraanneqarput ilaatigut mattannik timmissanillu akoqartinneqarlutik, tassami aamma illinnartunik mamartulianillu nerineq qiimmassaataasarmat.
Arnat isumagisassaannissaaq puigorneqanngillat issutit manerillu qulliit iperassaat.
Immaqa aatsaat taama nuannaartigalutik aasivimminni aasipput. Tamarmik qilanaarlutik ukiamut qimussernarsinissaa utaqqilerpaat erineersaarutigalugulu aliikkusersoqatigiittarniarlutik.
Nunarsuarmik nutaamik tikitsiniartussat inuppassuanngorput ilagisariikkuutaat eqqarleriikkuutaallu. Taamaattukkuutaat ilaasa eqqarsaatigisarsimagaluarpaat kinamitaava siulersortaassasoq. Taamaattorli tamatuminnga eqqarsaataasinnaasut erseqqissumik aninneqarneq ajorput tamatuminnga eqqarsaateqartaraluartulluunniit naatsorsuutigimmassuk Avataq siulersortaassasoq, soorlumi qavanngarsuarli taamaattooreersimasoq angakkortaallunilu.
Ullut ilaanni Taarti tupermik silataani piniutiminik iluarsaassisoq Avatakkut Paffiullu ornippaat, taamaattaannaramimmi immikkut oqaasissaqaraangamik oqaasissaqanngikkaluaraangamilluunniit. Tassani oqaluuterujoorlutik Avatap pisisseq Taartip nutartigaa tigullugu uuttualaarlugulu oqarpoq: »Nalunngilara angalaqatissatta ingerlassisussamissut naatsorsuutigigaannga; kisianni maanna utoqqalisutut misigisimasalerama nukikkalu qangatut ikkunnaarmata ingerlassisuunissara taloruffigisalerpara. Aamma Arnaqa angallarlussigami qangatut oqilisaannavianngilaanga. Pitsaanerutikkaluarpara Paffik ingerlassisuussappat, taava uanga nalikka peqatigalugit malinnittuujumaarpunga pisariaqalerfiatigullu ikiorsiipalaartarsinnaallunga.«
Paffik oqarnialissasorlu Avatap ingiarlugu oqarpoq: »Taartip isumaa tusaqqaarallartigu, Arnaqa taama oqarpoq.«
Taarti oqanngisimaallarluni akivoq: »Ila uanga oqaasissaqanngilanga, ilissi isumarsi atorniarsiuk. Qangatuut angalaqatigigussi naammagissavara, atorfissaqartileraangassinga atortassavassinga.«
Taava Avatap ernini qiviarpaa.
»Uangattaaq tamanna eqqarsaatigisareerpara,« Paffik oqalulerpoq. »Nalunngilara ataataga qangatut ikkunnaartoq, upernaaq tikillungalu anaanagalu utoqqalisippakka. Timimigut taamaappoq, anernerali ajunngilaq. Taanna angallassisuussaaq, aamma angalaqatissavut eqqarsaatigalugit tamatumuunakkut allanngortitsisariaqanngilagut. Kisianni siunnersuutissaqarpunga. Ataatama Soqqaq qimussersoriliuk, tassannga pitsaanerusumik siunnersuutissaqanngilanga, qanoq isumaqarlunga taama oqartunga paasigussiuk.«
Avatap Taartillu Paffiup oqaluttuartarneratigut paasereersimavaat angalanerminni qanoq atsigisumik Soqqaq iluaqutigisimagaa.
Taarti: »Aatsaallimi, imminut angisuutinniarpallaalinngikkuni ajussanngilaq.«
Avataq: »Paffiup siunnersuutaa ajunngilaq. Kiammi ilisimatissavaa?«
Paffik: »Uanga ilisimatissavara. Naammi taanna?«
»Taqqama sinippoq,« Taarti oqarpoq: »Ullunaasiit arlallit peqanngeriarluni ullumi tikikkami umimmaap uppassui tunnorsuillu nammaaralugit. Piumagussi ilangissagaluarpasi.«
Tupermut iserput taavaana Soqqaq itertoq. Isertut kikkuusut ilisaralugit qiimmaallannguatsiarluni qungujuttorlu Paffiup oqarfigaa: »Pisatit ilangeriartorpavut. Angalaaravinaasiit?«
Soqqaq akivoq: »Aliannaarlunga angalaarama. Takoqqaarakkit ersigisarsuakka qimatsinnagit ilassiulaarakkit.«
Tassani nerrisilerlutillu Paffik oqarpoq: »Soqqaq, angalaqatigisarluta naarisassavatsigut namminerisaqalernissarpit tungaanut. Meeraagallaravit ataatat angalaqatigisarpat, taava aamma uagut angalaqatigiissimavugut, taavalu naggasiullugu avannamut ataataga angalaqatigissavat.«
Taava Soqqaq aappilliallallunilu akivoq: »Ataatama ajorinngippagu. Avatap sanimini arpattoriumappanga iluarerujussuassaqaara.«
#	
26
Qanoq sivisutigisumik avannamukaqinerput. Angalanerni taamaattuni nalliuttartut nalliuttarput. Piniagassaaleqinarsisarpoq piisaarnarsisarlunilu, toqusoqartarpoq inunngortoqartarlunilu, akerariissoqalersarpoq ikinngutigiittoqalersarlunilu, aappaaruttoqartarpoq aappanittoqartarlunilu. Angalanersuarmik qatsussisoqartaraluarpoq, taamaakkaluartorli ingerlaqataaginnarput ilaminnit avissaarlutik utiinnarnissartik erngumagigamikku. Angakkortaasa ingerlappaat, angakkullu toornillattaarlutik tuavitsakkaluttuinnarnerata ingerlaaqatigiit siumut ajattarpaalusooq.
Utoqqaat ilanngarterput. Arfak ukiuni kingullerni nukillaariartorusaarsimasoq aqqummik ilaani toqusimavoq, ilagisaasalu tamanna kinguartoorutigitsiarsimavaat. Taavalu aamma nulia Pinnarna uini toqummat ingerlaqataaqqikkumajunnaarsimavoq, ilaasalu pigaluarlugu sapileramikku illuikkap iluanut qimaannarsimavaat nammineq piumasaa malillugu.
Ullut ilaanni Angutimmaariup Paffik oqaluffigilerpaa:
»Taamani nunatsinni naapillutillu ikinngutigilerakkit angalaqatigilerlutillu nuannareqaara, tamannalu peqqissimissutissaqarfiginngilara. Aamma ingerlaaqatitta ilaat nuanneqaat ilakkuminaqalutillu, ataatallu ittutsinnut Pitsialimmut eqqaanarillaaraara. Kisianni naluara malugisimanerit avannamut aallarnitta kingornatigut qiimaalliartortutut ittunga.«
Ilumut Angutimmaariup taamaannera Paffiup malugereersimavaa. Kisianni pissutaanik aperinanilu oqanngilaq nalunnginnamiuk oqaatsini nangittussaagai.
»Pissutigaara Soqqaq. Ukiarmiinnarli nuliara tutigarilerpaa, uangalu akornuserneq oqarfiginerluunniit saperlugu ersigigakku«.
Taamaattoqartoq Paffiup nalunngilaa, kisianni isumaqarsimanngikkaluarluni tamanna Angutimmaariup anniaatigissagaa. Taamaaliorneq ileqqorineqartaannarami annertuumik persuarsiutigineqarneq ajorpoq akerariinnermik kinguneqalinngikkaangami. Soqqarmi aamma maannakkut angutitut inersimalerpoq pissarsuullunilu angakkuullunilu allanit tasiorneqartariaarulluni. Ilami tupinnaannartumik ineriartorlunilu pissatsissimavoq. Taamaammallumi aamma Paffiup pitsaanerutikkaluarpaa namminerisaqalerlunilu uinigiaannanngortut arlaannik nuliartaaraluarpat.
Angalanerminni akunnattoorlutik uninngaarfigisaminni qassiliorsimapput illuikkamik. Aliikkusersorfigalugu atorluartaqaat.
Taamani piisaartorsuullutik. Ilaanni anguterpaannaallutingaasiit nerersuareeramik pakassumminnialerput. Siullermik inuusukaartaat nukappiaqqallu pakassummeqattaarput pinnguaatigalugu ilaatigullu ilungersualiuttarniarlugu, aammamiaasiit inersimasortaasa avaalaartortarlugit ilungersuatilersoortaramikkik.
Inuusukaartatik naammassimmata inersimasortaat sassartaleqaat. Nikittaallutik pigaluaramik Soqqaq artuliinnaqaat, artorsartinneqarsinnaagaluarluni talini isivikkiartulersorlu aapparmi talia sakissaminut nernguttaramiuk amermik taattuunngikkaanni peerneq ajornarsisillugu. Unammisaasalu taamaalisoornissartik piumannginnamikku pinnguaannaramimmi akiorniarunnaaginnartarpaat ajorsartutullu nikuiinnartarlutik.
Soqqaq akiortissaarukkami nikuinnanilu qinilerpoq isersimasut naarisarlugit. Taava Angutimmaarik takullugulu oqarpoq: »Qavanimiut pakassillaqqissut takusaraluarmigikka. Qavanimiumik tamaaniittoqarpoq, soormi avalannianngila?«
Isersimasut kina pigaa nalunnginnamikku Angutimmaarik isikkutilerpaat. Asinngarsimavoq nunnguvissaaruttutullusooq misigisimannguatsiarluni, isaalu tamanut aallaqattaarput soorlu illiisissaminik qineraluartoq. Taamaalilluni avalanngisimaaleraluarami isersimasut »qaa-qaa«-rtulermata arriillilluni sassarterpoq Soqqaallu akianut ingilluni.
Tallitik atigamikkik mianersussusii. Pakassummilertuinnartut issersimasut paasivaat Angutimmaarik pakassunnermut ataasiarunnaarsimasoq. Asulumi timimikkut naligeeqalutik. Pillualeriarlutik nikuittaraat kimmiinnarminnik tunngallutik kaavittarlutik, taavalu qanoq pisoqalissasoriniarlugu aquikkiartuaajutigalutik ingittaraat. Nalunanngilaq Angutimmaariup aapparmi periaasaa nakkutigisorujussuugai. Kisianni sivitsoriartortillugu nalunanngilaq Angutimmaarik qasujartulersoq, ajorsartutullu tunuaannarnissaa isersimasut utaqqiinnalerpaat soorlu siulii taamaalisarsimasut.
Kisianni tunuaannarniannginnguatsiartoruna. Assoruummerluni Soqqaap assaataa eqigukkiartulerpaa, ilalu soorlu Soqqaap talia isivikkiartulersoq. Taamaalisorlu tassanngaannavik talini siumut aallarteriataarlugu Angutimmaarik ukutsiatigut tillukkamiuk qanga massappallannguarsi. Angutimmaarik nilliallallunilu niverami taamak aalariaraluanngilaq. Isersimasut nikuissiigaluaramikku aalariarneq ajormat kiisa anialerput, ilimasupilulersut. Taamaalluni aamma Soqqaq qulitsani atillugu anivoq.
Taamani qassimiuaartuni Paffik ilaasimanngilaq. Illuikkaminnit anilluni qassip eqqaani angutit katersuussimasut takugamigit ornippai aperalugillu taqqamani naammassisimanersut. Angutimmaarik suli taqqamaniittoq oqaatigimmassuk iserpoq takullugulu natermi nerfalasoq. Misissoramiuk taavaana uinnga nillulersoq anerneqarminanilu. Anigami katersuussimasut sanioqqutiinnarlugit oqaaseqarnanilu illuikkaminnut iserpoq.
Taamani misigaaq nunarsuarmut tikinniakkaminnut tikikkusuummeqaluni ataatsimorsuaq ingerlaqatigiinneq eqqissinarunnaalinnguatsiarmat. Tassalumi Soqqaq taama aallartikkuni iluarnaviarani.
Unnuk taanna Soqqaq Angutimmaariup illuigaanut nutserpoq nulialu kisimiilluni pigisassamisut innarfigalugu.
#	
27
Upernariartulerluni allaaqqik seqinnarissuaq akiminni takuaat titarninnguatut ittoq, tassaassanerluni nunarsuaq tikinniagaat, imaluunniit kangerluup illuatungeriinnarnerpaa? Ataasiarlutimmi taamaattumik takulinngillat, kisianni nunarsuaq nutaajussalluni ilimanaqutaa tassa siornanniinnani talerpiatungaanniikkami.
Avataq ilimatsakkami paasiniaajumallerpoq.
Nunarsuarmik nutaamik ajoqersuussisini SILA kingumut saaffigiumallerpaa, puigorsimannginnamiullumi angakkunngornialerami imminut toornanngoriartoqqaartoq, inuk imarsuaq ikaarlugu ornigussimasoq. Ilumullimi taanna ikiortigalugu SILA kingumut attavigeqqissinnaagaluaruniuk.
Pisarnermisut kisimiilluni anernermigut SILA qanillisaqqaarallarpaa. Toornilluni aallartikkami pigallanngeqaaq toornani qernakkani tikisikkumaataarnermit. Taavalu qaamaneq putunnguakkullusooq qinngortoq erseqqissiartortillugu ilungersuinnarluni kiisami toornani ersiivaa, ilisarnaqaluniuna. Taavalu toornami aqqutissaminik ammaammani ilagalugu SILAmut aallarpoq.
Titarninnguartut isigisimasaat erseqqissiartuinnarpoq. Tassamiuna nuna ikerup iluaniittoq. Taavalu SILA najortigalugu isiginnaalerpaa taamanersuanngorporli toornilluni nunarsuaq tikisani, taamanili takusani kingumut takuai: Qeqertat, kangerluit, sermersuaq, qaqqat, sineriak, puisit, arferit, timmissat, tuttut uumasullu allat nunami immamilu. Tassa taamani imminerminut takutitat kingumut takuai aammalu oqaasersiaralugu taamanissaaq oqaasersiarisimasani: »Nunarsuaq tamanna tassa pissarsi, ilissi tassa qaqugumut nunavissarsi.«
Toorninerminit naammassigami ilani pissanngateqisut oqarfigai: »Tassa taaka nunarsuaq ornigarput, ikikinnersiulaariarlugu ikaarniarta!«
Qiimasorsuullutik ikeq ikaalerpaat. Nunarsuaq nutaaq tikinniarlugu ukiuni ingerlavimminni atugarliuutaasartut soorlu puigukkat, soorlu usingiaallugit qimaannakkat. Ingerlavilluunniit ikikitsuusoriniarlugu sunaaffa ikertooq maniilarsuillu uiartigassat itussortariaqartullu qamutinullu ajalusoornartut sivitsorsaataagaluaqisut tikisassamut qilanaarnerup akornusersuutaatinngilai.
Ilaqutariit ukiut arlalinngoqisut matuma siornatigut qavanngarsuaq nunarsuarmik nutaamik ornigileqqaarsimasut katimaniarput soorlu taamani ingerlavimminnilu taamaattarsimasut. Avatakkut Paffikkullu Taartikkullu ikioqatigiipput. Soqqaq nammineq ilagisaqalerlunilu Angutimmaariup qamutaanik qamuteqarluni immikkut ingerlaalermat nukaa Avatamut ikiortaalersimavoq.
Sineriak qanillileramikku Paffik siuarpoq Avatakkut Taartikkullu pisarnermittut ingerlaannartut. Kisianni ingerlaaqataasa ilaasa sukkaniunnialersoralugu malluppaat. Taava nuna tikilluinnarlugulu Paffiup qimmini unitsippai namminerlu qamutimi killingannut unilluni iperaattani tigumiarlugu. Taamaalimmat ingerlaqataasa Paffimmik malinnissimasut ilaat unerarput, ilaallu ingerlaannarnialeraluartut suaartarlugit unitsippai.
Allallu tikiussorlutik unerarmata Paffik oqarpoq: »Anersa paasinngikkaluarissi sooq unittunga aamma sooq unitsikkissi. Nunarsuarmik tikisatsinnik takorluueqqaarsimasoq aallaqqaartuusimasorlu angallassisuusimasorlu tassa ataataga. Taamaattumik taassuma nunarsuaq tikinnialoorsimallugu tikisarput siulliulluni tummassavaa.«
Taava Paffiup angunni qamutaanut ornippaa. Ernermi siulliulluni aallaqqulluni oqarfigimmani Avataq oqarpoq: »Uanga utoqqaagama pisariaqanngilanga, nunarsuup inuissaasa ilaata tummaqqaarliuk.« Paffiup akivaa: »Nukappiaqqamik ilaasoqarputit, taanna ilagissavat.«
Avataq ingerlaaqatimik uniinnarsimallutik isiginnaaraanni siumut aallarpoq. Qaanngorlu tikikkamiuk, qimmit unitsillugit ernguttani Qajaq ilagalugu nunamut qaqivoq, kingornatigullu qamutit Arnaqamik issimasullit Taartikkut ernerata qaqquppai.
#	
Oqaluttuap nanginnera
Nunataami
#	
28
Ilaqutariit Avatakkut nunaqarfigiligartik taavaat Neqi, imaammi pilluarnarmat. Avataanni sinerissami aaverpassuit puiaarput ukiup kaajallakkiartornerani neqersuarnik pikkunartunik inuussutissaqartitsiuartut. Nunap timinnguaniipput ukalerpassuit, sermerlu itivillugu aavatsiaraanni tamassa tuttut neqituut tunnortuut, amiminnik oqartussaqartitsisut. Terianniarpassuittaaq oqortunik atisaqartitsipput. Kiisalu nunap tikisamik pisuussusianut ilisarnaatigitittarpaat nunatoqqaminni takunngisaannakkatik appaliarsuppassuit sumit aggersuunerlutik tamaanga inissarsioriartortut, upernalernerata erseqqissumik nalunaaqqutarisartagai. Soorlumi mamartuliassaallutik imminnut pajugutigiinnartartut.
Ilumut nunarsuaq tikisaat pisoorsuuvoq. Tamakkualu inuit piniagatoqaat inuussutitoqaallu puisit qilalukkallu soorlu nunarsuarmut nutaamut malinniinnarsimasut.
Taamaattumik tupinnanngilaq upperisarsiorfitsik Takannakassaaluk piniagassarpassuarnik tamakkuninnga pilersuisoq taaguusermassuk Nerrivik.
Nunaseqqaat nunataaminnut apuussimalerlutik iluarisaminnik nunaqarfissillutik eqqissisimaalersullu pisoqarpoq siornatigut kingornatigullu misigisimanngisaannik. Ullukillinerani sila qaammassaarlunilu issileruttortoq ullut ilaanni tassanngaannarsuaq issangisserpoq. Qatsungagaluarsinnarluni tassanngaannarsuaq kujasimmik anorersualermat siku aalaakkaak nallortorsuanngorpoq, piniariarsimasullu ilaat peqqavillutik nunnipput angerlarniarsuataarlutillu, nunaqarfinnillu tikeriagassaqanngitsut maaniinnaq oqquiffissarsiortariaqarput. Nuna ukiup apummik sermimillu poorsimasaa aattortorsuanngorpoq supisunik koorasaalerluni, ivigannguilluunniimmi nuisalerput.
Silarsuup allanngulerneranik maluginnileqqaartut tassa qimmit. Malakannerlutik miagguulerput miaggoornermik ersinerup pianik. Taamaalimmat inuit uulluttorsuanngorput illumimmi eqiterullutik, qiamersorlutik nunnguissaarutiinnartutut illutik. Qiamersornerup ataani tutsiuttarpoq inngerpaluk, inuit serratinik ilisimasallit silarsuup annilaarnartuinik peersitsiniaraluarnerat.
Silarsuulli pequernera annilaangatitsineralu suli pissaqqaarput. Qilak qalipaatimigut allanngorartorsuanngorpoq, arsarnerunngitsunik allanik qalipaasersulerami, qalipaatitaartorneralu nunamut taallittarpoq allamik taarsersupallattarluni. Nuiarsuit qernertut ingerlaartut qilak asseraangassuk nuna pissusitoqqamisut taarsisaraaq, nuiarsuilli akulloqqutiinnarlugit qaammaallattorlu ullup qaamaneratut qaammartaraaq.
Taamaalluni qilak innerinnarsuanngortutut ilivoq. Innerit assigiinngitsunik qalipaatillit sumit pinerpoq anillattutut illutik silaannarmut illoortaraat, ilaminnullu aporsimanerlutik qanngulussuaqqaariartoq illoornerit innerinnaallutik nakkariartortarlutik, ilami qanissimaqineramik tuppallannerinut allaat qanngornersuartut tusarsaasarput. Inuit ingallutik ersitsattaraat silarsuup kamanneranit nungutitaalersoralutik, anersaana nunarsuarmik nutaamik nunassarsinertik pillugu silarsuup anernerisa kamaattorsuugaatik?
Taamaallarami taamaallarami qilak sissorpaluttutut nipeqarluni qaamasuinnarmik innaallattaleriannguartoq siallersorsuanngorpoq aasap sialuanit kakkaginarneroqisumik. Ingalluni nuna kuiilerami illunut allaat sarfaatinngersaalerlugit. Taavali sialussuaq tunnermisut tassanngaannartigisumik kipivoq, silarsuarlu pissutsini atillugu nipaallisorlu nittaalannguit nakkaalerput nakkaajuarlutillu ileqqumisut issileqqinnera tikillugu. Kingumut nuna aputip matuaa, erngup kuunnerigalua qerruppoq, imaannaalersimagaluartorlu kingumut sikunialereerpoq. Silarsuup pissutsini kingumut ativaa.
Imaannaanngitsorsuaq tamanna pimmat soorunami pissutaasunik angakkut paasiniaasussaapput. Inunnguit nunarsuup kajungeralugu tikinniarsuarsimasap inuttaanngui silarsuup pissutsini atigaluarmaguluunniit eqqissisimanngillat, tamarmik nukillaangasutut ipput, silarsuarluunniit piniarfissaqqissigaluarmat piniarniartunik aallarsinnaasoqanngikkallarpoq. Isuma manna silarsuaq pequillarmalli ilaasa isumassarsiarisimasaat tuniluukkiartuinnarpoq: Immaqaana nunarsuarmik nutaamik nunassarsinertik pillugu silarsuup anernerisa kamaattorsuugaatik. Soormiuna nunatoqarsuarput qimallugu allamut nunasiartormigatta immaqa nungutaajartuinnarluta.
Nunasisut angakkortaat amerlanngillat. Angakkuiusutut naatsorsuunneqarlutillu saaffigineqartartut tassa Avataq ilinniartitaalu Soqqaq. Suli ilaqaraluarput angakkuuniartartunik, toornisartunimmi, kisianni taaneqartutut piginnaatiginngitsunik. Silarsuup pequernersuata kingornatigut oqaaserineqartut tusartakkani Avatap anniaatigisarpai, namminermi nutaamik nunassarsinermut pissutaasutut isigisarami, aammali namminertaaq isumaqalersarpoq inoqatimi isumaasa assingannik:
Immaqaana nutaamik nunassarsigatta anernerit silamiittut iluarinngikkaatigut. Kisianni SILA nammineq qanormitaava isumaqarpa? Avatap SILA pisuutissinnaanngilaa ingerlaarnersuarminni siunersiortarlugulu ajoqersuussisorisaramiuk, immaqaana allat, anernerit ajortut silamiittut, inuernerit anernerisa ajoqutissarsiuiniartuartutut sinngallutik nunataaminni eqqissitinnaveersaarniaraatik. Taamaattumik Avataq paasiniaajumallerpoq, aammami angakkortaasutut taamaaliortussaagami. Nerrivik aqqarfissatut eqqarsaatigeqqaaraluaramiuk taamaatiinnarpaa silamut pinnani piniagassanut naalagaammat, taavalu silamik paasiniaassaguni saaffigisassaa allaassanngitsorli, tassalu SILA.
Soqqaap Avatakkormiut nunaqqatiginngilai, nunaqarfimmi allami kujasinnerusumiittumi nunaqarfeqarpoq Arfaap kinguaavi nunaqqatigalugit. Pisimasup paasiniarnissaa Avatap pingaarteqigamiuk isumassarsisimavoq namminiinnaanngitsumit angakkumittaarli allamit paasiniaasoqassappat, angakkutullu taamaaliorsinnaasutut uniffigisaa tassa Soqqaq. Taamaattumik toornisinnani Paffik Taartilu isumassarsiaminik oqaloqatigai. Taartip inuusugalugu nangaassukkaluarpaa, aammami puffaassimagamiuk nunaqqatiginianngimmatik, kisianni Paffiup angummi isumaa akuersorpaa oqarlunilu nammineerluni Soqqaq oqarfigiartorumallugu, taavalu aamma nammineq Soqqaap toorninissaani najuiumalluni.
Avataq ileqqumisut piareersareerami nunaqqatini tusariaqquai. Qulliit qamittullu toornami ilaat qutsissumukallaqqissoq kissaviarsuk qernarpaa, sivitsunngitsorlu kissaviarsuup aallarullugu tappavungarsuaq kallerinngooq nunaannut pissuppaa tamaani SILAp naapikkumasimammagu.
SILAp tikiunnera anorsaallattutut misigalugu nipi tusarpaa ammut qiviaqqusisoq. Taavalu ammut qiviarami isiginnaalerpaa atimini sila issartut allanngoriartortoq qaammaqattaarluni, titeqqulussuarlu tusaalerlugu takuaa issartut ililluni innernik illoortorsuanngortoq. Taava tusarpaa quliminit oqarpallattoq: »Illoornerit nakkariartortut tuffii naatsorsorniakkit.« Taamalu oqartoqartorlu ataani sila qaammarpoq erseqqissivilluni nunarsuaq qanittunnguatut takussaalerluni, illoornerillu imminnut aporlutik nakkariartortut isiginiarluaannarlugit torarfiat aalajangiuppaa, asulumi sumiissusersiuminaqaluni. Naleqqiutissaqarmallumi naleqqersortuanngorpaa.
Toornilluni naammassimmat Taartip qilerussaajareerlugulu oqarfigaa: »Immaqa pissutissaqannginniarluta ersitsaleraluaqaagut issaq misigisarsuatta assinganik pisoqarpalunnguatsiarmat; ersisaartissimannginnerputit?«
Avataq akivoq: »Ersiuutissaqanngilagut, paasivara silarsuaq taama pequersimasoq ajortumeerniarnata, iluaqutissiinnarniaraatigununa. Aammami silarsuup pissaanilissuani ilaanni takutikkumasaramigit inuinnannguusugut annerunialeqqunata. Misigaanga tappavani misigisakka isumalluarfigalugit, kisianni qavannga tusarnissarput utaqqimaaqqaarallartigu.«
Avatap eqqissisimanermigut nunaqqatini eqqissisippai, tamannalu aamma nunaqarfinnut allanut siammaralertorpoq Avataq toorniniartoq tusarlugu orniguttoqarsimammat.
Paffik tikiummat Soqqaq ilisarsilluni nuannaajallaqaaq, aammami taanna Avatakkormiuni attaviginerpaagamiuk. Angakkuungaatersorami Paffiup tikiunnissaa siumut ilisimareersimavaa, aallaannarmallimigooq malittaraa sunalu pillugu tamaannartoq nalunagu. Paffik tamaannarami pissutissaminik oqaluttuartariaqanngikkaluarporluunniit.
Taamani silarsuaq pequillarmat Soqqaap nunaqqatai aamma ersiuussimaaqaat angakkortartillu taanna annanniarfigisutut toqqammavigisimallugu. Silarsuarooq taamaalillarmat Soqqaq eqqissisimaniaraluarluni angakkutut periusissaaruttalerami kamakkaluaannallaaraaq, aammamigooq toornani qernartaraluarlugit itikkaasaramigit, sunaaffa aamma silarsuarmut ersiortunnguit. Tamakkua tamaasa pillugit Soqqaq aalajangersimavoq paasiniaalluni toorniniarluni. Kisianni suli ilimmarnermut sungiussisimalluanngitsuugami Avataq naalaarallarsimavaa taannami imminerminit angakkuunerusutut isigigamiuk. Tama ilimasoreersimagaluarluni nuannaajallappoq Avatap paasiniaaqatigiumasimammani, soorlu taama tusarami angakkuussutsimigut pissatsiallattoq.
Soqqaq illumini isersimavoq marlunnik nulialerluni, tassa Angutimmaariup uillarneranut nuliarilikkaminut Arfaap kinguaavisa ilaat aappiussimagamiuk. Taavalu Paffillu sammiualaareeramik oqarpoq: »Tassani eqqissillutit isersimaniarit, uanga asialaarallassaanga.« Paasivaat toorninissaminut piareersariartortoq.
Soqqaq toornilerami nalorsarpalunngeqaaq, soorlu peqqaajunngitsoq. Illup inugisinnaasai isersimapput, inngerlutillu appikkaangamik asulu erinagikkuloqalutik, Arfaanngooq kinguaavi erinagissuugamik. Inngernerup ataani tutsiuttalerput nipit tamalaat, akornatigullu Soqqaap nipaa, toornani assigiinngitsut assigiinngitsunillu piginnaassusillit qernarai qanoq ilisoqassagaluarpat piareersimatereerlugit. Eqiteruppallakkaangamik soorlu paarpaluttut, Soqqarlu suangarpallariaraangat siammartiterpallallutik nipiliuleraraat. Suli ilimmanngilaq qernartuarlunilu, tassa pavunnaassisussani aggersiigaa, qanganngorpoq Paffikkullu tasersuup killingani aasigamik ikinngutigisarlugu toornartaarisimasani imeqqutaalaq. Soorunalimi mulugaluaqili sunaaffa silarsuup illuani najukkaminit aggerami.
Taamaallunimi suluppalulersorlu imeqqutaalaq nillerpallappoq. Illup kiluata qarmai nakkaarpaluttullu Soqqaq nipaaruppoq, taamaallaat suluppalaaq aanngariartorami. Ingallutik toornai allat pequileramik.
Taava issaq silarsuaq allanngormat qilaap ikerani innerit illoortut pisorpalussuat tutsiuttorlu toornat pequerpaluttut nipangerput, nipangersimatsiarlutillu illoornerit qilammik siissisutut nipaat tutsiuteqqittorlu nipipalaanik nipinillutik qimarrappalukkamik taama tutsiuteqqinngillat. Isersimasut tusariat inngertut nipaat annilaangarpaluttutut sajukulaalerpoq ilaanni ersigunnaangajalluinnartarluni, sapiisersumilli appeqqittoqariartoq kingumut iluarsisaraaq. Taamaallunimi silap pissaaneri nipaaruttullu suluppalaallappoq, inngernerlu kipisoq ilisarnaqiioq Soqqaap nipaa: »Qaammaanniarsiuk.«
Qulliit qaammaammatigik Soqqaq kilumi inigisamini issiavoq timaa imermik kuuttuinnaalluni anertikkaqalunilu. Qilerussaajareermanni imermeermat nuliata aappaata qattaavamik isaassivigaa. Imereerlimi arngajuersereerami oqarpoq: »Silarsuup kamaatinngilaatigut, nunataatsinnununa tikilluaqqulluta iluaqutissinniaraatigut.« Taamalu oqariarluni toorninermini misigisaminik oqaluttuuppai. Tusariat aniammata inoqutigiiginnanngoramik illinnartuinnarnik nerilulerlutillu Paffik saappaa: »Paffik, taamani angalaqatigigamma puigunngisaannarpara; ilami qujanassusia iluaqutigilluallarakku. Taava akiniarlutit aperissavakkit: Innerit illoortut sumut nakkarsimasut paasereerakku takuniarniarpakka, ilagerusuppinga? Piumaguit aqaguluunniit aallarsinnaassagaluarpugut.« Paffik eqqarsaqqaarallarpoq. Taava oqarpoq: »Angalanissannguuppat nutaarsiassaqarpallu naaggaarsinnaanngilanga. Kisianni angerlaqqaarallassaanga ataatama toornilluni misigisai tusaqqaartariaqarakkit illillu misigisatit oqaluttuaralugit tusarusoqimmagit. Taava aallarnissarput aalajangerumaarparput, soorlulu aamma qaammarsiilaarutsigu pitsaanerussagaluartoq.« Soqqaq eqqarsalertorluni akivoq: »Taamaariannguarli, illit utoqqaanerugavit isummat atorli.« Soqqaq inuusukaassilluni pisarnermisulli arreriaraluarpoq; kisianni Paffiup oqaasiisigut paasivaa inuusukaassinaveersaartariaqalerluni nukingiinnarunnaarlunilu piffissamik naatsorsuinerusariaqalerluni.
Innartussanngoramik Soqqaq nuliartaaqqaaminut innarpoq Paffiullu paasisinnaasaanik taamaalilluni nalunaarlugu Paffik nuliami aappaanut innaqqugini. Paffiummi aamma nammineq qissaaraa ikinngutigisimasami Angutimmaariup nuliarisimasaanut innassalluni.
Qaammartaalillartorlu Soqqaq oqaassivoq: »Paffiunngooq isummani allanngortinngikkuniuk aggerniarli, kujammukassallunigooq utaqqiinnarpaa.« Paffiummi piaaraluni Soqqaq utaqqimaartissimagamiuk taama tusarnissani ilimagereersimavaa. Paffik aallassalluni pikilersorlu Avataq oqarpoq: »Qajaq meeraagaluaqaaq ilaasoriniaruk. Soqqarmut oqassaatit, angakkuunissamunngooq perorsarniarliuk.«
Paffik Soqqarlu kujammut aallarput innerit illoornerisa imaluunniit ullorissat anaannik taasalikkamik tuffiat takuniarlugu. Qajaq aamma ilaavoq. Soqqaap ingerlavissartik qimerlooreersimagamiummi soorlu nalornisiginngeqigaa, kisianni aamma Paffik tamatumuunakkut inornerunngilaq ataatani takusaanik oqaluttuartittarsimagamiuk, Soqqaq isumaqassanngimmat kisiinnarmi ilisimasortaassalluni. Tassami aamma nammineq aallarniutigisimavaa nunataarsuarmik pii eqqumiitsut Soqqaap kisimi siulliuffigissanngimmagit, ataatani takoqqaarninniartussaagaluaq utoqqarmut pisinnaajunnaarnini pillugu aallarsinnaanngimmat nammineq qaninnermik kinguaarisaatut sinnertariaqaramiuk.
Ingerlarsullarlutik naapertugartik tikippaat. Qaammarmat ujaasillutik aallartisimatsiarlutillu takusalerpaat ujarassuit allanartut, ilaat angisoorsuit aput sermillu pitaannarlugit nunamut maggusimasut, tamassalu tunnerminnit aseruanerisimasaat angeqqatigiinngitsut eqqaanni sumorujussuaq tammigiunneqartarsimasut. Ilanngarnerit ilaat sikkigippallaaraangata ooqattaaraangamikkik kilerfissaannaasarpulluunniit. Ilaat iluseringaaramik soorlu piaaralugit savissatut, ulornassatut, suugartassatut ulimaatissatullu iluarsaateriikkat. Ilumut inunnguanut sakkussameersunut tunissussuit. Narruttuinnarlutik nassatassaminnik katersuipput, nanisiffitsillu Paffiup atserpaa SAVISSIVIK. Taamaalluni Qajaq ujarleqataagamimi tikiutileriallartoq aamma nassaartorsimalluni, asulu nassaavi iluaqalutik, meerannguup ujarakusiuinnagarinngisai. Taava nassaami ilaat Paffimmut nittarlugu oqarpoq: »Aana aataap savissaa, aana aanaap ulussaa, aana uanga qajartortaleruma anguikkannut ulornassara.« Paffik tupigusuallallunilu qiimmaallappoq nukappiaraq isumatugalugu. Taava akivaa: »Aatsaammi tassa. Toqqorluarsimaniakkit nuannarissaqaat.« Soqqaq tikiulluni oqaluttuuteriarmanni oqarpoq: »Nukappiaraq isumalluarnartoq, taamalu aallartikkuni ajussanani. »Taavalu eqqarsannguatsiariarluni oqarpoq: »Meerannguit isumassarsisitsisaramik; uanga ataatannguakasiga isumaginngippallaaleqaara atortussannguinik katersuutilaarallarlara.«
Ikuunnalerlutik nassaassassatik taasarlugit katersuilerput. Taamaaliungaatsiarlutillu Paffik Soqqarlu imminnut qiviariarlutik taannaqami illalerput, suna pillugu illarnertik nalunnginnamikku qitutsinngersaalerput, kiisalu aamma meerartaat Qajaq ilannguppoq.
Pissarsiammi iluatinnartut takuleraluarlugit ilatik eqqarsaatigisuulersimagaluaramikkik, uffali tamaasa naammattunik nassaassinnaanagit. Taamaattumillu illareeramik oqaannarput: »Isumaminnik, piumasut aallertarumaarput, imaannannguarli nunguttussaanngillat.«
#	
29
Nunataaminni piniartarnerminni nuannarivallaarpaat aaffanniarneq. Sikusimanialeriaraangat aaveqarfinnukaasarput siku atussaaleriarpat avalaffigeratarsinnaangorlugit. Ullaakkut suli taartillugu aallaraanni tusarsaalissaaq aarfit anernerpalussuat, qaammariartortillugulu ornigaq erseraanni aavernik angummersartunik qernertuinnaasaraaq, makkulu ilarsui ataasiakkaarlutik sikup qaani qassimasut soorlu suut nakkalatsiinnakkat. Piniagassarsuit tamassa, ilumullimi tiguinnariaagaluarunik. Kisianniliuna piniarniarneri ajornaatsuunngitsut pingaartumik sakkulukkaanni. Piniarnerulli ilungersornarnerata inuit piniaasissanik piniutissanillu nassaarniallaqqissunngortittarpai.
Uumasoq aaveq issusuumik mattusuumillu amilik naalikkaluarlugu imaannaq killissaanngilaq piffissarorluanngikkaanni. Itikkaanartaqaaq, aamma igimamik tuukkarmillu anguikkamillu aseruisoornaqaaq. Naalinnermi iluatsitsigaanni alerlukkaanni kisianni kittorartoorluni, alerlu qajannaakkaluarluni naappallaaruni tamannattaaq kingunerisassaraa, kiisalu qassiiugaluarluniluunniit aaveq naalitaq samunga aqqartertoq noqikkaluarlugu annaasoornaqaaq. Taamaalillutik piniutit pitsanngoriartorput. Qajannaatsumillu anguigassaaleqinartaqimmat sinerpavillutik qilertillutik imaanut nakkassagaluarunik amoorteriataannanngorlutik aarrup puinissaa utaqqisarpaat pueriaraangallu piffissarorniarlugu kapisarlugu qilalukkap qernertap tuugaavanik takisuumik siggiaatsumillu tuukkartalikkamik kapuuserlutik. Taavalu tuukkaq magguppat alerujussuaq silittoq kittorajaatsoq siatsittarpaat qilalukkap tuugaava qajannaalluartoq sikumut kappullugu noqqutigalugu, taamaattormi napisoornissaanut noqinnissamut piareersimareerlutik. Taamaattumik piniagarsuit taamaattut ataasiinnannguulluni ikillunilu pissaanngimmata ikioqatigiillutik aaffanniartarput, pisaqallaraanni pisarlu sikumut qaqikkaanni tamassa pisarsuaq aviffilik, neqaannannguamit pikkunarnersuarmik neqilik, ammaraannilu aqajarormiuinik imanernik kisianni pikkusukutsuullarluni.
Avatakkut ernersiarisimasaat Utsiaq qangali Avatakkunnit avissaarsimavoq nuliaqalerluni namminerisaqalersimagami. Angallarissukasiugaluarluni pinerralluttuuvoq, inuinaasiit taamaattut ilaat piniagassanut ungasissoq piniagassanillu sammisaqaleraluaraangami iluatsitseqqartortoq. Kisianni ajorsartuunngilaq ningerniartuusarami, angalaqatigiumaneqartarporlumi nakuakasiugami qasuttuillunilu, asululu iliarsussilluni qaajorneq nalullugu. Namminerisaqaleraluarami Avatakkut qimanngilai nunaqqatigiuarlugillu.
Ilaanniaasiit sikup sinaavani aaffanniarlutik aaversuaq iluatsillugu naalikkamikku aleq siatsilerpaat. Aleq siallualeruttortoq nillerpallammat periarpaat taavaana Utsiaq alermut siattumut isikkamigut nigartissimalluni tassaana sikup killingatigut imaanut morsulereersoq. Aaffanniartaleqqaaramilli misigisimavaat nigartittoorneq qanoq navianartigisoq, ajunaartoqartareersimappullu. Taavalu maannakkut Utsiaq imaanut nassataritimmat qanoq ilioriaasissaqannginnamik ilaginnarpaat, taamaallaat imminnut isikkukkamik.
Aaveq naalitartik puitsiillugu utaqqilerput nanngarnissaanut piareereerlutik. Taamaallunimi aaveq puivoq aani attataralugu, toqunngajaalerluni aalaqqarlussisimasoq. Nanngarlugu toqukkamikku alertik amuarlugu tassamiuna Utsiaq suli nigartisimasoq attatarigaa. Qaqikkamikku soorunami anerneqanngitsoq sikumut ilivaat.
Taamani Taarti piniaqataavoq. Ilami aaffattarsuartik passutileraat Utsiaq sikup sinaanut qaqitaq alarneq sapileramiuk qulitsaata nasaatigut tigoriarlugu tiffarterutilerpaa naammagileramiullu iperarlugu pallortillugu inissillugu. Eqqarsaatai ingerlaarnersuarminnut uteralerput. Nunap illuanit taqqavanngarsuaq aallaqatigigamikku angalaqatigiuarlugulu ikiortigilluartarlugulu namminerisaqaleraluarmalluunniit qanitamittut piuartarlugu taassumannguakkuluullu attaviginiartuinnartaraatik tassa maannakkut nunataarsuarminni annaaginnassaqinerpaat. Ernersiaallarami Avatakkunni pilluarluni inuulluni ikasaleriarluni uumisaarisarneri piniaqatigalugulu pikkorliorluni kipiluttunartarnera eqqaagaluarlugittaaq maannakkut toqungasunnguakkuluk isigileramiuk soorlu aatsaat taama nalligitsaakkaa. Periusissaqarnanilu.
Paffiup Taarti Utsiap timaata saniani qeqartoq takulersimallugu ornippaa. Tikisimatsiaannarlugu oqaaseqarani qimaguppoq erniinnarlu uterluni Soqqaq aapparalugu. Utsiaq pallungalluni nalasoq tikkuarlugu Soqqaq oqarfigaa: »Angakkuuvutit uummarsarniaruk!«
Soqqaq akivoq: »Toqungareerpoq isumaminik, meeraagallarama uumisaarfigisartorsuummanga qiatittarlungalu qanoq pinianngilara.«
Taava Taarti nipini allannguallallugu oqarpoq: »Ilaarsertutut misigigama uanga ooqattaaraluassavara. Avatamaasiit tamaaniittuuguni sapissanngikkaluaraa.«
Soqqaap tupigusuallattutut illuni angunni qiviarpaa. Uissuummiallattormiuna, ataataminut ataqqinnittariaqarnini malugisoorsimanerpaa, imaluunniit Avatap aqqa namminerminut pillersuutsaatissatut taaneqarnerpoq. Taava tassanngaannaq oqarpoq: »Inunnut tarrisillugu ilulissap killinganut piseriarsiuk, taavalu aamma ilissi qimagullusi.«
Utsiaq ilulissap killinganut pisillugu Paffik Taartilu qimagummata Soqqaq taakunnarpoq. Taava aallalaaraluarlunilu uterfigai oqarfigalugillu: »Arlaatalisartoqarpat arlaatanik qaatsigallaritsi, eqqatsinnut iliinnarumaarpasi kisianni nuinata.«
Naalaaginnarlugu sivitsullartoq Soqqaq ilulissap killinganut nuigami Paffik Taartilu usserarlugit qaaqquai. Tikeriallaraat Utsiaq arlaatanik atisisimalluni sikumi issiasoq. Soqqaq oqarpoq: »Uanga suliassara suliarereerpara ilissi uunnassarniarsiuk.«
Imaroriarmat qajartorniartalerput. Qajartornermik nuannarisaqarpallaat qaannatik Akilinermit nassatarisimavaat, ilaallu nunataaminnut pigamik qaanniornialersimapput. Kisianni qisuttassaaleqeqaat tassalu ilaasa nunataaminni pakatsissutaat. Qujanaqaarmi qisualuutinnguatik tamaasa nassarniarsarisimagamikkik. Naluneqanngilarmi tupigineqarnanilu inuusukaat qajanikkumalluinnartut ilaata utoqqasaannguit ilaata qajaa pisiarisimammagu nulii akigalugu.
Ilami imarorsimasorsuarmi qaannamik piniartarneq nuanneqigami, tassalu qajartorfiat qatsungaannartorsuulluni. Puisit qaannamik piniagaralugit ajornartinngilaat kisianni piniakkat angisuut qilalukkallu aarrillu piniarnerat ajornakusoorteqaat, naalinniaruminaatsinnermit. Iluatitsillutik anguigaagunik oqimaatsunik avatarsersortarpaat malersortuarlugillu qasusigaangamikkik tikivillugit kapuutinik nanngarlugit pisarisinnaanngortarlugit. Taamalu piniarnerminni iluaqutigilluartagaat tassa umiaq Allarnikkut arfanniutaat aqqussuarminni nassatariuarsimasaat.
Qilalukkammi ajornartinnginneruaat. Kisianni tamakku allaapput aarrit, naalikkaluarlugit itikkaanarnerullutillu ikilerneqarlutik saassussiniartartorsuugamik. Qassinimmitaava qimaaginnartarlutillu qajaqatitik saassunneqartut annaanniartariaqartarpaat.
Ilaqutariit Arfakkormiut ilaat Orliina qajartorniarpallaaqaaq. Ilitsoqqussaraa taanna Tulimaaq Avatakkut ningaarigaluat Akilernup ilaani avannamukarlutik aasivimminni qajaasoq, tassalu Tulimaaq qaannaminik piniutiminillu iluarsaassilluni nutaaliorluniluunniit sanarujuuleraangat alamaniarneq ajorsimavaa namminerlu qajartaarami assigiinngitsutigut ilinniarfigisarsimallugu. Ima Tulimaajugaluamut qujanarniarnera angitigisimavoq qaannamik pisaqarnerit tamaasa ernera Qajaq pajuttaramiuk.
Nunataaminni qajartorniartartuni Orliina qajaqqinnerpaanngorpoq qaannakkullu piniutiginnerpaalluni, kisianni aamma ilaanni navianartussaq eqqarsaatiginagu saperuttaanniarpallaartarluni. Kisiannimi aamma taamaakkami piniakkanik annernik qaannakkut pisaqarnerpaasarpoq.
Ilaanniaasiit aarrit takkusimaalermata qajallit kajumissaarutilerput ooqattaarlugu naalinniarumallutik. Aarrit malersorlugit ilami naalittaraluarlugit itikkaagaat Orliinap alinnarnersuit ilaat piffissarorlugu naalippaa tuukkani anillannaveerlugu ikkullugu, tassalu ilami tikeraraanni qiimanermit nilliaap ataani avatarsersulerpaat. Taamaalioruttulerlutik pileriallaraat aarrup siorna aappilasorsuup paartorluni ornikkaatik. Periaraluarput tassa tikivereeraatik. Ingerlaannarluni qaannat tungerliusut ilaat siuatigut tuloramiuk taama ataneqartilluinnanngilaa, inualu niutipallakkami iluatsitsilluni sikutat eqqannguaminniittut ilaannut qaqivoq.
Aaveq pueriallartoq qajamernit tuugaamini attataralugit, issuttuukkaluarlugit peerneq ajulerlugit suli ingammik qininngassimalluni. Qajaarsersoq annareermat ilai tunummut qimarratilerput. Parrullutik tunummut qiviariallartut tassaana aaversuup qajamineq tuugaaminiittoq peersimallugu nipini illugalugu malittorsuugaatik. Ilani allatut ajornartumik sikutanik niuterfissarsiuinnalersut Orliina kaajallappoq, anguikkanilu silugutipallakkamiuk aaversuup tikilluinnaraanilu nappaameriarmat toqqusaarorlugu naalippaa igimani qamungarsuaq mangullugu. Aaveq allatut piguni unikaallassasoriniarlugu anguigaq issuttuunnaguluunniit saarliinnavilluni siumut aallariarpoq Orliinallu qajaa siuatigut tulorlugu. Taamaalillugu aqqaakkaalu Orliina niunngitsoorluni aqqaatitippoq. Aqqaatisimangaatsiaqaluni morsuffimmi eqqaatigut nuivoq, nuisorlu aaveq saniatigut puigami alla pinngilaa Orliina kisiat. Tassalu aarrup tulortaleraa qajaqataasa nilliallutik imarpalutsitsillutillu ornilerpaat, taavalu aaveq anguigaq attataralugu tulortakkani piunnaarlugu arriillilluni allamut saattorlu ilaasa Orliina tikippaat atisai sissorsimallutik inuuneqanngitsutut ittoq. Qaannat sanileriisseriarlugit qaqikkamikku timmut aallaruppaat qaannat ilaata taanna sikutamut niusimasortartik usiaaralugu tunummukaakkaa.
Orliina tulaakkamikku tupermut majuuppaat atisaalu piiaramikkik takullugu ikeqarlunilu aqqunartitersimasorujussuunnguatsiartoq. Kisianni anernera ajunngilaq. Taavalu arnaqquassaannguit ilaata ikilerinermut aqqunarsimasunillu passussinermut ataasiarunnaarsimannguatsiartup passuppaa ajussanngitsorlu oqaatigalugu.
Aasaq tamaat Orliina nalavoq arnaqquassaannguamit paaqqutigineqartuarluni. Ajorunnaaraluaramili sunaaffa uppatini kivinneq saperpai.
#	
30
Avatap piumasaa malillugu Qajaq Soqqami angakkussatut perorsagaalerpoq. Paffiullu nammineq angakkussatut perorsagaasimannginnini ajorusuutigiuartarsimagamiuk aalajangersimavoq erni Ulloriaq angakkussatut ilinniartinngitsoorumanagu. Angakkumillu ernermi ilinniarfigisinnaasaanik allamik saaffissaqannginnami Soqqaq saaffigisimavaa erni Qajamut aappiullugu Soqqaap ernissani Angutimmaariugaluap ernera Mannik ilinniartitarilermaguttaaq. Kisianni Qajaq Ulloriarlu Soqqakkunniiginnanngillat, ukiup ilaani namminneq nunaqarfimminniittarput.
Upernarluni appaliarsuppassuit nipertik illugalugu takkuteruttortut Avataq utoqqaligamimi qajannarsisuuippoq. Taamanilu Qajaq nalini ilagalugit appaliarsunnialeruttulersoq pisaanik mamarisaminik neqimillu aqitsuatsiaamik neriuminartitaminik nerisalerluni inuummarissiiminini iluatsillugu Paffikkut Taartikkullu silatiminni aneersuaqatigiillutik qilertat tuttup amianik nutaanngilisimasumik immoqqusersimasut ernguttaminut tunniuppai ima oqarluni:
»Nammineq qilerussaajarlugit takuniakkit.«
Qajaq pissangaqaluni qilerussaajarpai. Ammariallarai qaannap saaqqutai ilaat qisumernit katiterluarlugit sanaat. Nutaanngilisimagaluarlutik nalunanngillat sannarissup peqqissaartullu sanaarigai. Qajap tigusarlugit oqassananilu misissuataalerai Avataq nangippoq:
»Tassa ataatagigaluavit Tulimaap saaqqutai, qaannakkut piniarnialeruttorami nammineq sanaavi. Taamani ajunaarmalli ilinnut kingornussassanngorlugit toqqorakkit tassa maanna piniakkit. Taamani ataataarukkavit atserpatsigit Qajaq qajaaqqamillu aarnuassillutit, ataatat assigalugu qaannakkut angalatuullutillu pinerrarissuuniassagavit. Tassa maanna qaannamik sungiusarlutit pisinnaanerit takoreerakku aarlerissuteqarnanga ilinnut tunniuppakka. Nalunngikkaluarpara inuernerit ersinartuullutillu navianartuugamik kingornutassaanngitsut. Kisianni atatitsisitsinnut naalaallioraluarnerlunga uku ilinnut pissamaartillugit toqqortarisimavakka qajaq tassaammat nunarsuartaatsinni ataniutissassi ilaat, immaqalumi pingaarnersassaat.«
Qajap pisannaani alutoreqalugit misissuataarpai. Sannaat kusanaraluaqaat, kisianni ulornaat ujaqqat soorluuna atalertortussaanngitsut, ilaallumi aseqqoqalereersimapput taama paarilluagaatigigaluarlutik. Isumassarseriaramilu katersoramigit aallaruppai sorsuarisiminut Orliinamut takutikkiartorlugit.
Orliina qiimmatsappoq Qajap aggiussai takugamigit. Tassamiuku ikinngutimi
maligassariniartakkamilu Tulimaap sanaavi, ilisarnassusii, soorlu taamani Tulimaap sanammagit isiginnaartarallaramikku. Qajaq oqarpoq: »Inuerneruppunngooq, ataatassuara taama oqarpoq. Illit ersiginngiligit?« Orliinap illarluni akivaa: »Inuernerulit, Avatap angakkorsuugami inuernerussutaajariissavai. Ersiginagit paqumiginagillu atussavatit, uanga iluarsartariaqartortai iluarsaallugillu savimmik ulornalersussavakka. Ataaseq eqqaamassavat, taakku piniutigilerlugit pisaqaatigeqqaarukkit pisavit ningissartaa uanga pissagakku, pisat suugaluarpalluunniit.«
Saaqqutit Qajap ataataminit kingornussai kisiinnarmik inuernerunngillat, aamma allamik inuerneqarpoq, tassalu Napaattuup anguigarisimasaa Paffiup Akilernup timaani avannaani angalaarnersuarminni eqqumiitsumik pissarsiarisimasaa. Tamatuma qanoq ilisamik pissarsiarisimanera kimulluunniit oqaluttuarisimanngilaa. Angalanersuartik oqaluttuarigaangamiuk perlerartuniinnertik tikillugu akunnattuungalersarpoq oqaluttuariumasaraluaminik iioraaginnartutut ilersarluni. Eqqaamavaa ilaanni angalanersuarminik oqaluttuarluniaasiit tamaanga killillunilu akunnattuungalerami anaanagigaluani Arnaqa illermini issialluni qiviarnaniluunniit oqarpallattoq: »Paffiumaasiit oqaluttuassaraluani nipangiutiinnaqaa.«
Taamani Qajap saaqqutitaani Orliinamut takutikkiartorlugit qimaguttorlu Taarti kisimi najuutilersoq Avatap erni oqarfigaa: »Tassa inuernerit paarisimasakka inussaanut tunniuppakka, atagulu taava illit inuernerutit aagaluariassagit, taava isigalugu oqaluttuassartaa oqaluttuarissavat, isertuutiinnaraanni ajorpoq.«
Sunaaffamiaasinuna Avatap nalunngereeraa.
Taamani Paffiup pernarluni Napaattuup anguigarisimasaata qanoq ililluni pissarsiarinera oqaluttuaraa. Oqaluttuaralugulu eqqissiummingaarami soorlu sunarsuaq peertoq.
Taarti sulluni nillissava. Eqqarsaatimigut qangannguleqisoq pisut uterfigai. Napaattuup Avatakkunnut ningaassinneranit qimagutivilluni allarneranut. Sunaaffami Napaattunnguakkuluk qimagutivissimanngilaq, anguigaa eriagisarsua tamassa, soorlumi tassuunakkut najoraatik. Soorlu anguigaa inuttaminilluunniit oqaasissaqarnerusoq.
Taartip eqqarsaatai kipiinnarlugillusooq Avataq ernerminut oqarpoq: »Illillu pigiinnartussaanagu. Napaattoq kinguaaqanngilaq illit erninnut Ullorissamut kingornutitinniariuk, angakkussaagami pigalugu iluaqutigisassavaa, oqaannarumaarputit illit tamaannga arlaannit kingornussarisimallugu. Kisianni inuernerummat uanga paarilaarallarlara, tigoqqikkumaarpat.«
#	
31
Avatap naggatissani qanillisoq malugisimalernerlugu ullut ilaanni oqarpoq: »Piareersarniaritsi naggammeerlunga unnummut toornissaanga attavigisartakkakka takuniarlugit.«
Toornilissammat Taartip pisarnermisut piareersarpaa, immaqa naggammik. Talii paffiilu sallororsimaqisut passutileramigit inuttaanut annernartussaajunnaarlugit qilersorpai.
Samunnaqqaassalluni aalajangereersimagami toornani uppitsiaq tasamunnaassiserisartakki qernarpaa. Ungasissimaqigami aggerumaarnertoqaaq. Erinitsaativillugu nalliummat tasamunga nunap iluanut aallaqatigaa. Ila aqqutaa pitsaangaarami, sumik akornutissaqarluinnanngilaq. Arnaqquassaap Nerriviup illuanut iseriallarami innaluuna illermini issiasoq qungujulaarluni, taama piuitsoq sunerpoq isumagingaarami. Avataq peqqusiileqigaluarpoq pissuteqarnani tasamunnarami, nunammi qaamiui inuussutissanik ajorsanngimmata Nerrivik ornittariaqarsimanngikkaluarpoq.
Soorlu Avatap isumaliutai Nerriviup ilisimasimagai. Oqarpoq: »Qujanannguaruna iseriartortoq. Iseriartuinnartumik isertoqaqqunallaaraaq. Takanunga inginniarit oqaluttuutissavakkit.
Qangarsuarujussuanngorpoq, immaqa uagut eqqaamiuvullu kisitta inuugallaratta, pissarissaarluta nuannaarlutalu inuuvugut. Qatanngutigiinni arnartatuaavunga, taamaattumillu nukatsitaanerama ilaanni ajorsitsaartarlunga. Taamaannerami nalunngilara. Ajorsitsaartarnerma ilagaat uinikkusunnginnera, tassami eqqaamiutsinnit piserineqartaraluarama. Ataatama qatanngutimalu uineqquleraangannga uangassillunga akiinnartarpunga: »Uinissaguma inummik pinnanga qaqullumilluunniit uinikkumaneruvunga.« Ajorsitsaarlunga ikasarlungalu taama oqartarama kina isumaliorpa oqaatsikka eqqorlugit pisoqarumaartoq.
Ilaanni ataataga qatanngutikkalu aallarsimasut kisimiillunga angerlarsimasunga illutsinnut iseriallartoq inuk, atisai eqqumiissagaluarmigamik tunui qernertuinnaariarlutik saavi qaqortuinnaat. Sunaaffamiuna qaqulluk inorroortoq. Annillunga sissamut aqqukkaminga qaannaminut ikiteriarlunga aallaruppaanga. Ingerlagatta ingerlagatta aqquterput sivisunaalivillugu kiisami qeqertamut nunnippugut, taavalu illuminut majuukkaminga nuliarilerpaanga.
Inoorpianngitsukasimmik ueqalerama oqaaserisimasartakkakka peqqissimissutigisaleraluarpakka ajornarsereersoq.
Ataatama qatanngutimalu ujaarisalersimavaannga. Ujaarisaraluarlunga nanineq ajuleraminnga eqqaamiutta ilaat angakkorsuaq ikiortissarsiarisimavaat, taassumalu paasiniaalluni paasisimavaa samani qeqertat ilaanni qaqullummik ueqartungagooq. Angakkup ilisimasaarsornera najoqqutaralugu ilaanni uiga qaqulluk aallarsimariarmat umiamik aavaannga.
Pilereqalunga umiamut ikigama aallarpugut, taamani silagissuusoq. Taannaqami taanna pissutaasoralugu qaqulluk tikiuteratannguarpoq, nipinilu illugalugu umiaq kaavilerlugu. Taamaalimmat ingalluni anorersualerpoq umiaq usertaleqalugu kinngutinngersaalerlugulu. Angakkoq umiamut ilaasoq qatsorsaaniaraluarpoq iluaqutaanngitsumilli.
Angakkoq pigaluarami pigaluarami taamaalluni oqakaseqaaq: »Allatut ajornaqaaq qaqulluup nuliakasia imaanut iginniarsiuk.« Taamat oqarmat uanga annilaarnermit soorlu sumik tupinnartumik iisisunga. Ataataga qatanngutikkalu periusissaarullutik isikkutiinnalersut angakkoq ilungersortuatsianngorpoq imaanut igeqqullunga. Taava allatut sapilersimalluni ataatama tigoriarlunga umiap avataatigut nakkartippaanga. Taava qianissartarlungalu ueruatorlunga umiap sinaa tigusaraluarpara qaqiniarlunga, kisianni umiap sinaa tigugigalu angakkuunnguatsiartup assakka kaattaleraangagit tigummisara iperaannararaara. Kiisa inussakka katagalerput. Taava tigummissutissaarukkama ilaginnaannalerpunga malugalungalu kiviartulerlunga, eqqaamasaralu kingulleq tassa qimmersuarput umiamit imaanut pissittoq. Taanna uannut ungasuugami.«
Oqaluttuani nangillugu ingerlatikkaa tusarnaarniarlugu Avataq misigisimalerpoq soorlu uernariartulerluni, aammami oqaluttuai siornatigut tusareersimagamigit. Aninialersorlu Nerriviup oqarfigaa: »Qinujartunngikkaluartutit pisassannik tuugaalissuarmik tunissavakkit.«
Uppitsiaajutini utaqqisoq ilaliuteriarlugu Avataq angerlamut aallarpoq. Taamami pissamaareerami nunamut qaqigami SILA attavigiumallerlugu inngerut qaasaatimi appippaa.
SILAmut aqqutissaminik ammaateqqulluni pigaluarami pigaluarami taamak iseriassuaq kisimiuvoq. Qaamanermik putunnguatut ittumik aqqutissaasinnaasumik taamak takkuttoqanngivippoq, najugaa tamarmi iseriaavoq taarsiartuinnarlunilu. Kiisa taarsuup iluunngarlugu iluaa.
Avataq toorninerminit itinngitsoorpoq.
Toqummat aqaguani nunaqqataasa nassaaraat tuugaalissuaq sissami tipeqqasoq sumilluunniit ikitannguaqanngitsoq. Paqumigilerlugu sumilluunniit attunngilaat.
#	
32
Soqqaq Avanersuup angakkuinit naleeruppoq. Angakkuungaatersulerami angakkorsuusimasut nuannaartorisani Puersinneq Pitsialillu assigalugit unnukkut niaquata qulaa qaammartalerpoq.
Soqqaq nakuarsuuvoq pinerrarissorsuullunilu, asumigooq piniakkanik arajutsisussaanngitsoq. Piniariarluni aallaraangami tassuuguinnaq sumorujussuaq angalasarpoq, inuusukkallaramili tuaviorumatsalluni qaatsiartarnini ingalluni atortorilersimagamiuk. Amaarsiniuununngooq allaat malersortarpai qasusillugillu tikikkaangamigit ikkatigisarlugit. Taama oqaluttuarisarpaat. Ilaannigooq piaaraluni amaqqunut malersortittarpoq qasusigaangamigillu toqorartarlugit. Amaqqut amiinik tikiussigaangat taamaaliortarnera nunaqqataasa uppernarsisarpaat. Oqaluttuallu taamaattut siammaatilertortarmata Avanersuup inuisa tamarmik Soqqaq tusaamasarilerpaat.
Ilaannigooq aamma nunaqqatinilu inuussutissaminnik akunnattuungalerlutik aallarami erininarsinani tikippoq mattaminermik orsortalimmik nassarluni. Nassataagooq annikiginaraluaqaaq. Taava nunaqqatini illiguttut isikkileertillugit nerigamiuk nungullugu aatsaat oqarfigai samani pisannguaminik ningerniaqqullugit. Nunaqqataagooq aallakaagamik ullut marluk ingerlareerlutik, utiinnangajattaleraluarlutinngooq, tikippaat tuugaalissuaq alinnarnermit ingasattoq sikup qaanut qaqiinnagaq. Pilariarlugugooq pilaatik angerlaassormatigik Soqqaq nammineq pissaminnik tigooqqaareerami aatsaat sinneri nunaqqatiminut ningissiarai. Tassagooq angakkuunermit pissaanermillu ilaanni eqqumiilliortarami, asumi nangarnissaqanngitsoq, nunaqqataasami eqqaamiuisalu ersigiartuinnaramikku.
Pissarsuugamimi ataasiinnarmik nuliaqarneq nuannarinngilaa. Arnamik illigisaqaatsallunilu imminut pisittaraa kialluunniit nuliarigaluarpagu soqutiginagu. Angutit qassit nuliaminnik arsaartissimanerput, nunaqqataannarinngisai, aamma eqqaamiui. Ilami eqqaamiuinnarinngisai. Ilaanniaasingooq kisimiituannguarluni angalagami mulummersoqaluni tikippoq arnamik nassarluni, Akilinermiunngooq arnartaasa ilaannik. Oqaatiginiartarpaat Igimarasussussuunngooq nuliaminik neqilissuup nulia, uersua toqoriarlugu nulia kingornussimagaa. Taama oqaluttuarisarpaat, qanoq ilumoortigigaluarnerpoq. Kisianni aamma nuliarilikkani pigiuaannanngilai, qatsullugillu anisittarai. Aamma oqaluttuarisarpaat nuliami ilaannik itinngitsoortitsisimasoq, nalunannginnamigooq taamanikkut puffassimasorsuusoq. Kisianni nuliaminit iperarsinnaanngisaa tassa nuliaqqaani Angutimmaariugaluap uillarnera, taamaassimavorlugooq angakkorsuup pingaartitami Pitsialiup nakuarsuulluni Aqissiarsuup kinguaarimmassuk.
Ilaanni upernassalerluni qaammartaartorsuanngoraa angakkussatut perorsakkani nukappiatsiaat pingasut Qajaq Ulloriaq Mannillu oqarfigai: »Tamaani qanittumi perorsarujuuginnarnersi sullunaqaaq, inuit qimallugit ungasiliartariaqalerpusi angakkuinngorniarussi. Pikiniaritsi Akilinermut takusassarsioriartorlutalu naapitassarsioriartussaagut.«
Nukappiatsiaat pileritsakkamik. Qajaq Ulloriarlu pikiartorlutik nunaqarfimminnut angerlarallarput. Taavalu aallangajalersullu Paffiup erni Ulloriaq kiserngoruteriarlugu oqarfigaa: »Nalunartussat nalunartaqaat, imaannaanngitsorsuarmik angalaqateqartussaavusi nunamilu imaannaq angallaviunngitsumi naapitassat ilaanni imaannaanngitsorsuusarput. Aana anguigaq illit kingornutassat, uanga ilagisaraluatta ilaannit kingornussara. Imaannaanngilaq, paarilluarlugu pissavat tammaanaveersaarlugu nalinginnarinaveersaarlugulu, pisariaqarfiatigut aatsaat atorumaarpat. Aatagigaluavit imaannaanngitsuliarigamiuk ajornavianngilaq. Taava aamma aana aatagigaluavit tammaanaveeqqusiaralugu tunniuteqqusaa.« Taamalu oqarluni anguigaarannguaq kullumilluunniit naanneq saqqummerlugu ernermi assaqquanut qilerullugu aarnualiuppaa.
Taarti utoqqasaanngorsimaqisoq nuleernerulerlunilu ernermi aappani inissisimalersoq Paffikkunnut iseriartorpoq. Isersimalerluni Qajaq animmat malisungaannarlugu anigami unissarlugu unittorlu tikikkamiuk oqarfigaa: »Inuusuttunnguusunga ukiukkut ilinnut missiliuuttunga aleqama aanagigaluavit tigummisigilikkama aarnuassippaanga angallasissanninngooq. Tunniukkamiuk oqarpoq anernerunngooq puua.« Taama oqarlunilu tunniuppaa puuliaarannguaq eqeqqup nuuata naammagisaa. Nangipporlu: »Nikagisassaanngilaq, ataasiunngitsumik sapigassaraluakkut ingerlattarpaanga. Uanga angalajunnaarama atorfissaqartikkunnaarakku illit piniaruk angalasarnissarsuatit aallartilinnguatsiarakkit. Isumaqartarsimagaluarama ernerma angajulliup kingornutissagaa taassuma atorfissaqartikkunnaannguatsiarmagu illit piniaruk.«
Akiliniliat aallarput tamarmik immikkut qamuteqarlutik. Aqqutaanersutigut sutigut Soqqaap kisimi ilisimasaasigut ingerlallutik avannarparteriarlutik ikersuaq ikaariartulerpaat, asulumi maniilaqakkuloqaluni, Soqqaamaasiit piaaraluni aqqutissartik maniilaqarnersiorsimagaa. Taannaqami nukappiatsiaat ilungersualerput maniilarsuit itussorniarlugit, pituuttanillu kittorartoortuarneq kipiluttunaraluartoq suli qamutinik ajalusoorneq uuminarnerusarpoq. Tassalu Soqqaq ikioqatigeeqqusinani, iluarsaasariaqalersoq allanik ikiorteqarnani namminiinnaq aaqqiiniaasussaavoq. Nukappiatsiaat aaqqiigunik pilissavaat ittortartik siuareersimasoq, ajortumeersimannginnguatsiavilluni utaqqigaatik. Tikiuttullu illaatigalugillu uumisaalerarai angakkunngorniapalaajunerarlugit. Ersiginngikkaanni ilungersuavallaanngikkaannilu uuminartarsimagaluaqaaq.
Ilaanni taama ingerlallutik ittortik siuaavissimasoralugu ingerlarsorniinnarlutik pileriarpaat alimasillutik kiisami qamutiminik ajalusoorsimalluni pituuttaminillu kittorartoortarsimalluni qimmini katersorniaraluarlugit ilungersuasoq. Nukappiatsiaat illakuluttuinnanngorlutik maniilanut tarringajallugu isiginnaalerpaat Soqqaq immaqa kiisami inuinnannguanngorsimasoq. Kamassimaqinerami nipini illugalugu qimmini nillianerminit uippallertitani malersorpai, tigusanilu siulleq anuatigut tiguutigalugu niaqquni qulaallugu issugiukkamiuk maniilarsuit innaannut tukkami aappilaallaannarpoq. Taamaaliornermigut silattuaqisoornerami nipaaruteqaaq qimminilu ersitsallutik qussutsitiinnartut katersulerlugit. Taava aallaqqittorlu siuarsiilaariarlugu nukappiatsiaat aallarput soorlumi sumik sianigisaqanngitsut.
Nuivaat pisarnermisut utaqqigaatik. Tikikkamikku paasivaat kamattorsuusoq annuttorsuullunilu sajuttuinnaammat. Oqanngisimaarluni oqanngisimaarluni taavaana sullartoq: »Nalunngivippara isiginnaarissinga, illaatigalungami allaat. Nalinnit taama pineqaraluaruma atatinnavianngikkaluarpakka. Kisianni misigitinneqalaanngitsuussanngilasi. Angallareqigussi siullinngorniaritsi, uanga sorajuugama kingunikusiussavassi.«
Nukappiatsiaat soorunami oqaminatillu aallarmata alimasillugit malilerpai. Taamani seqineq appartoq taamaaligamik kiisa seqineq qullariartoqqilerpoq suli ingerlaniaasaartut, tamarmik inuit qimmillu qasunermit ingerlaqqartulivillutik. Qaagami kiisa seqinersuaq pavunga pivoq suli ingerlatissaqqaartuarai, ingerlanerat ingerlanermik taasariaqassappat. Taava naalliutsitsinini naammagilersimagamiuk sanioqqullugit aallarami taama maniilarsuarnut tarrippoq.
Tarrillartorlu nukappiatsiaat katereriarlutik unipput ilaatigut qiasunnguliullugu. Qamutiminnut nallaannarlutik sinilerput qimmitik nukillaavissimasut eqqaminni aamma taamaaliortut.
Sinereerlutik qasuernertik naammagileramikku qamutillu iluarsartuutereeramikkit aatsaat aallarput. Soqqaap ingerlavigigunagaa atuarlugu ingerlallutik maniilat itivillugillu qineraluaraangamikku naamik takussaalluinnanngilaq, immaqaana kamaannarluni qimavissimasorsuugaatik. Taamaallutimmi erseriallaraat siunerminni maneqqami utaqqigaatik. Tassami allatut ajornaqimmat qunuup ataani ornilerpaat. Tikippaat qungujulasorsuaq, nannullarnerami pilareerlugu utaqqigaatik.
Oqarfigai: »Tamassa nannut aqqutinnaarsuat tikipparput, ilissilu nannunniarniaritsi uanga akimut ingerlarusaassaanga.«
Nukappiatsiaat nuannisaaqalutik nannunniareersimallutik pisaqarsimallutillu Akilernup nunaanni Soqqaq naapeqqippaat. Naapissimatsiaannarlutik Soqqaap oqarfigai: »Tassa maanna inuit qimallugit kisimiillusi angakkussassaasi. Qimmeqarassi uumasorsiorlusi angalaartarsinnaavusi, kisianni immissinnut ujarnasi. Seqernup qullarnerpaaffissani nallerpagu maani naapeqatigiikkumaarpugut. Toornaqareeraluarpusi, kisianni nalinginnaanngitsunik ersinartunik pissaasunillu toornassarsiniarumaarpusi. Aatsaat taamaattut kisimiilluni pissarsiarineqarsinnaapput.«
Taava aallaruppai, avannamuinnaq. Ullut arlallit ingerlareerludllu persup ataani qoororsuaq tikikkamikku oqarpoq: »Mannik, illit tamaanga uninniarit, uagut ingerlaqqissaagut.«
Mannik qimallugu ingerlaqqilerput, tamatumuuna kimmuinnaq. Nuna napillugu ingerlallutik imaq kangerlussuup qinngugigunagaa tikikkamikku Qajaq tamaani uneqquaa. Taavalu Ulloriaq ilaliullugu tamatumuuna kujammuinnaq aallarpoq. Taavalu aamma taanna piukkussimasamini inisseriarlugu Soqqaq nammineq kisimiilerluni ingerlaqqippoq, sumut pinerpoq, immaqaasiit allanik inussiumaleraangami ornittakkaminut.
Seqernup qullarnerpaaffissani nalleraalu ullorpaalunnguanik nikingatsiaannartarlutik avissaarfimminni naapeqqipput. Malunnarpoq nukappiatsiaat inerisimarpalunnerulersimasut, aammali nalunaratik atugarliortarsimasut. Tamarmik qimmiminnik ikilisoorsimapput. Siornatigut imminnut inuusuttuararpallaffigisarnitik soorlu puigorsimagaat, imminnut ittoorilersimasutut ipput.
Soqqaq nammineq qiimasaartorsuuvoq imminullu iluarisimaarluni nalunarani isumalliuutissaminik napitaqarsimanngitsoq. Ilinniartitani katerimmata oqarfigai: »Soorunami misigisassinnik oqaluttuassaasi, kisianni nerilluarlusi uinigissalaaqqaarniarallaritsi. Angakkunngorumasuni sanigulaarneq taanna sussaq. Taamani Avatap perorsaleqqaarmanga amiinnanngorlungalu saaniinnanngorsorisaraluarpunga. Ukioruttornerani kisimiilluni asimiinneq ooqattaassagaluarassiuk.«
Mannik oqaluttualerpoq:
»Taamani qimataaqqaarama imminut annikigiallaqaanga, oqaannarlangami taamaaliortussaasimanngikkaluarnerlunga qiagama. Taava qiareerlungalu misigaanga nukittuallallunga isumalluarnerulerlungalu. Qangattassarsiorlunga qangattassarsigama tassaniilerpunga qimmikka paarliliullugit. Qanormi ersisartigisagaluarnerpunga qimmikka annertoqqutiginngikkaluarukkit.
Taamaallunga toornassarserusulillarlunga ilaanni qangattanniillunga sinilersimavunga. Iterpunga qimmima ersillutik qiammiartorpalunnerannit. Erseqalunga sajuttuinnaallunga qangattama ammarnga isigalugu isertussamik utaqqiinnalersunga nuilerpoq sunarsuunerpoq talleqqajuttorsuaq paarnguinnarluni iseriartortoq. Ersilernermit qiammiarsortuinnanngortunga tikippiarnanga uneqaaq. Naalaaginnarlugu uinngialasumik nipeqarluni oqarpoq: »Ersisaanngilakkit, toornartaarumagavit toornartaaritikkiartorpunga. Uagut tupigisimaqigatsigu siuaasavit ilaat uatsitut inugaqanngitsut ilaannik inorsartitsisimaallarmat malersuisuugaluarlu ilungersungaarsimagaluarami appaalluni toquinnarsimammat, taama pisoqajuitsoq. Tassa tamanna tupiginermit inorsartitsisup oqilasoorsuup kinguaavanut uanga toornanngoriartorpunga akiniaananga ikiortaajumallunga.« Tamatuma kingorna ilisimajunnaarsimanerama taama sianigaluanngilanga.
Iterpunga imaluunniit ilisimmarpunga suli ersillunga. Anivunga qimmikka ileqqumittut ivammaassimasut. Asuliinnaq aputip qaava malunnartoqassasoralugu qineraluarakku naamik sumik malunnartoqanngilaq. Qangattannut iseqqikkama nallavimma killingani sunannguunersoq takullugu misissuleriallariga qullugiannguaq panernikoq. Taavalu sunaasoq paasillugulu asuliinnaanavianngimmat puuliannguup iluanut ikeriarlugu qungatsinnut qilerukkakku aarnuassiuppara.«
Soqqaq iluarusuttutut illuni niaqquminik sikisarpoq. »Takuteriassagit.«
Mannik aappillerlunilu nakappoq. »Kisianni ajortua tassa annaagakku.«
Akillugu Soqqaq aamma aappillersorsuuvoq kisianni kamaap pianik. Taava imminut ilungersuulluni eqqissisannguatsiariarluni aperivoq: »Qanoq ilillugu?«
Mannik nangippoq: »Paasaqarama. Ilaanni qimmikka qimallugit angalaarlunga qoororsuaq seqernup saqqarsimanngisaa atuarlugu ingerlallunga tassanngaannaq inuup saanikuinnaap tikippaanga paalerlungalu. Assigiinngitsunik misigisaqartareerama ersissaareersimagama akillugu paalerpara. Malugigaluarpara toqqusaakka kisiisa tigulerniartarai. Taava suli paaniarluta tassanngaannaq qipilualluni iperartikkami qimaalluni aallarmat malissallugu pilerpara peerutereersimasoq. Taava toqqusassiniinnarmanga toqqusaakka misilikkumallerlugit pileriarpara aarnuartaara eriagisatsiarsuara taamak peqaraluanngilaq. Asuliunngitsoq eqqara qineraluarakku naamik nanniveqartinngilara.«
Soqqaq qinngorlersorsuuvoq, nalunarani assut isumaliutilik. Taava nukappiatsiaat qimallugit qattunermut tarrikkami muluullarluni tikiuppoq eqqissiisarsimasunnguakkuluulluni.
Qajaq oqaluttualerpoq:
Kiserngoruteqqaarama uangattaaq ersisaqaanga, allaammi isumapiluup tikikkaluarpaanga utimut aallaannarniarlunga. Tassa tamakku kannguginagit eqqaavakka. Qangattassaajunnartumik angakkussarfissannik ujarleraluarlunga nassaannginnama sissap eqqaatigut imminut illuikkiutiinnarpunga. Kisimiilerama toornartaassannik ersinartorsiumallarlunga ersinartorsisinnaanngilanga, taamaassimavungalu aataga sinnattoriuaannarakku. Immaqaana taassuma ersinartunut paarisimagaanga. Ilami ersinartorsinngippallaaleqigama kiisa isummertalerpunga uanga angakkussamut itikkakuunialersoralunga.
Ilaanni sissap killinga imarorsimalersoq avatinni sikutap qaani takulerpara ussussuaq qassimasoq. Taamani nerisassamik suilatsilivilluta, qimmikka sallorortuulivissut. Ila pilerinassusia, tassalu avalaffigeriarsinnaanagu. Taava aarnuara qajaaraq
eqqaalerakku asuliinnaq sissap killingani sikutamut tipeqqasumut iligaluariga, qajanngoratannguarpoq. Taamaallaat ikigama. Avalaffigigakku naakkiarfissaq naammangajalersorlu ussuup niaqquni massitseriarlugu oqaratannguarpoq: »Piniaarinanga tikisiinnarniannga, ersissanngilatit.« Ersinartorsiumaqalunga ersileraluarpunga. Ussuk tikikkinnilu oqarpoq: »Ataatavit naalikkaluarlunga ajunaassutigaanga. Iliarsuugavit ikioriartorpakkit, illit immakkut piniartuussagavit toornartaareqqullunga aggerpunga, uanga imarsiorninni ikiortigisassavarma.« Taama oqartorlu uisoreriarama naak taanna ussuk? Peqaraluanngilaq, uangalu massa sikutami sissamut tipisimasumi qeqartuannguarlunga. Asuliinnaq ammut qiviariallartunga kigutaavallaaqiioq, ussuup kigutaa. Taamaallaat tigoriarlugu aarnussiukkakku. Tassalu tupinnartua aana: Kinguneritsialeraa sissap avatinnguatigut ussuk puimmat naakkiarfissap iluani, soorlu kisimi peqqusoq. Taamaallaat ininnit nikippiarnangaluunniit naaligakku pisaralugulu.
Suli ilaqarpoq. Pilareerakku pilaakka illuikkama silataatungaanut iliorarpakka. Kingunerileraa nerisannik pikkunanaarsisimallunga unnuami sinilluallarlunga iterpunga silatinni pisorpalummik, soorlu inuup annertutut nillerpallattarnerata akornatigut imarmiutut nipilimmik qinnguajuummertoqarpallattartoq. Tassalu uanga aalariarneq sapilerlunga. Nipaarussimaalillartullu aalariarsinnaalerama anigama alla takunngilara ussuup niaqua, ila soorlu iniminit aalariarsimasoq. Taava ornillugu misissuleriallariga tupinnaraluttuaq: Ussuup qarnata saarpiannguani inuup isigaata inuai marluk qarsornikut, uffalu pilaakka iliorarakkit taamaattunik tamaaniittoqanngilluinnartoq. Ersigilerlugit tusartakkakka malillugit imaanut igikkiartorpakka. Allaatinngilara immaqaana ersisaarniarneqarsimagaluartunga toornama ussuup illersimagaanga.«
Soqqaq oqarnanilu sikisarpoq, soorlu tusakkani tamakku isumassarsiuukkiartorai.
Ulloriaq oqaluttualerpoq:
»Uanga Soqqaap inissippaanga nunap timaani qerrorsuit killingannut. Uangattaaq miserratigissanngilara tamaaniileqqaarama ersisaqigama, ilami aamma najugara kajungernaannermit. Ajunngitsumik qangattassarsisagama iluaallatseqaara, ujarassaaleqinnguannginnamalu iniga iluarsartuuppara imaannaq iserfigineqartussaajunnaarlugu, tassalu malugalunga ujaqqerisaleriarama nukikka suanngariartortut. Qujanaqaarmi taamaaliorsimaniarama.
Nerisassanik eqqasulerlunga uumasorsiornissannut piareersarlunga qangattama silataani qimmikka passukkikka umimmassuup angutivissap mikitanngitsup arajutsisillunga saassuppaanga. Tassanngaannangaarmammi qimmimaluunniit sianigisimanngilaat. Qimmikka susimanerlutik ersitsassimaqinerlutik qiammiartorlutik nigortitiinnalersut qangattannut isipallappunga anguigarlu ataatannit tunissutisiara tigullugu saariarnissaanut piareersimalerlunga. Taavalu takusimallunga tummisani pujuallagalugu nassuni iluarsillugit tunginnut aallarmat piareersimaannarlunga tikikkaangalu anguigara toqqusaavinut torruppara, sallussanngilangalu oqaruma anguigara qiteqqutingajalluni toqqusaavinut magguttoq, umimmaap sukkalisaarnersua uangalu tukernersimanera sakkortusaataasimagamik. Taamaallaat umimmak mikitarnani uppillunilu tukaalaarami. Anguigara amoriallariga taama nutaanngitsigaluni sumilluunniit aseqqunnguaqanngilaq. Taamani tupigusuallaqaanga anguikkat unaallu qanorluunniit nutaatigigaluaraangamik sakkortunaarutigeriarlugit aserortaannarmata.«
Ulloriaruna piniartarnerminik oqaluttuarumatooq, pingaartumik nukissornartunik misigisaqarsimariaraangami, aammami naliminit timimigut nukittunersaagami. Taavalu umimmannini oqaluttuarigamiuk kaamuumiinnarluni piniarnini allat oqaluttuariniannguatsiaraalu Soqqaap annulluni qiviariarlugu oqarfigaa: »Angerlaruit tamakkuninnga tusarusuttunik tusarnaartissaqaleruit piniartarnitit oqaluttuariumaarpatit. Eqqarsaatikka taakkuutillugit tusarumasannik oqaluttuarniarit.«
Ulloriaq akunnattuungalerpoq. Taavalu nukini suanngarsannguatsiariarlugit oqarpoq: »Sunamiaat tusarumanerpat, immaqa taanna inummik saanikuinnakasimmik paanninnera.«
Inuusuttup suangalluni namminerminut oqaasia pissutigisimallugu Soqqaq kamaap pianik aappillertorsuuvoq, Ullorissalli oqaatsiminut nangissutaata qanoq ilioriartinnginnguatsiaannarpaa. Tusarnaartuimi tamarmik pissangaleqigamik. Ullorissap tamanna malugalugu nipangersimarujutaariarluni nangippoq:
»Taamani umimmak nujuisertoq pisarigakku toornartaariumallerlugu nassuata illua qipiinnarlugu peerakku toqqorpara. Takujumagussiuk aana toqqortaraara.« Taamalu oqarluni arrinani puuliaatimini passussilersorlu Soqqaap qiviarlugu kiinni masammit kuuttuinnanngorsimavoq sallangillarluni oqarfigaa: »Ulloriaq, oqaluttuat nanginniaruk.«
»Ilaanni unnuarullarluni najugara taarsisoq sinissaaruttuuinnaqaanga. Isumassarseriarama anguigara tigoriarlugu pisuttuarlunga aallarpunga. Najugara qimangaatsiaqalugu innaarsuup killingani qoorortakkuulersunga saninnguanni suna qaqorujuttuinnaq massitserpoq, paasivaralu sunaaffa inuk saanikuinnaq, pissiffigalungalu alla pinngilaa anguigara kisiat, sunaaffa arsaarniartuataaleraanga. Taannaqa noqqoruutilerpugut. Anguigara uannut eriagisassanngorlugu tunniussaammat allamut neruutinngeqigakku ajortunngoqqunngeqigakkulu kamaammerlunga iperartippara, iperariarmagulu tununnut naloriuteriarlugu arsaariniaasoq tigulerpara. Tigugaluaraanganni ajornaqaaq iperartittuaannarpoq, ilami aamma uinississaannginnami. Iperartillunilu saneqquteriaraluartarpaanga anguigara tiguniatsiannguartarlugu, taannaqamilumi uanga tigoriartarlugulu assersoqattaalerpara. Qanoq sivisutigisorsuarmik taamaaliorneratta kiisa malugilerpunga anerningiattalerlunga, qasujartorlunga. Taava isumaliulerpunga taamaaliorusaaginnaraluarutta qasusisussaagaanga, isumassarseriataarpungalu anguigara atorlugu naggataarniaannarumallugu. Taavaasiit aamma iperartilluni sanioqquterialeraanga akiukkannut ileqqorinngisannik naallerpara orlutillugulu, taavalu orlusimarngani kaajallapallariarlunga anguigara tiguara qimatserlugulu. Makiteriarluni ornileraangalu anguikkama tigumiarnera iluatsiinnarlugu siumut aallarfigaara, taamalu anguigara akuaani kappussimaratannguarpoq. Niverluni uppittorlu anguigara nusullugulu pileriarpunga, taamak soqarluinnanngilaq, taamaallaat anguigara tigumiarakku. Eqqara qinertuaraluarakku sumik pasinartumik nassaannginnama nutsakka tikkortutut ilisut ersiummillaatigalunga utimut aallarama suami tassa allussasaraanga. Aatsaat qoorukasimmit anillallunga qaamanermut pigama arpalerpunga qangattannullu iserlunga qimmikka paarliliuteriarakkit aatsaat eqqissiartulerlunga. Tassalu kingorna angalasaraluarlunga taamaattumik misigisaqaqqinnanga.«
Ullorissap oqaluttuani naagaalu nukappiatsiaat imminnut isikkutilerput misigisatik assigiippallaaqimmata tupigusunnermit. Immaqaana sumik pisimasumik tunuliaqutaqartut? Soqqaq oqassasoralugu naalaaraluaramikku nilliallanngilaq, nikuikkamilu qummut aallarami qaqqasunnamut tarrikkami suli takkuteqqinngitsoq nukappiatsiaat sinilersimapput.
#	
33
Akiliniliat uterlutik tikipput qajartornarseruttortoq. Orliinap peqannginnermini nutaamik qaanniuussimammani Qajaq taamaallaat qajartaaminut ikigami. Asulumi qajaq sanalluagaaqaluni. Piniutissallu aamma Orliinap sanaarisimasai tamarmik piareersimapput.
Qajaq taamaattussaagamimi nunaqqatiminit qajaqqinnerpaanngorpoq. Puisaannaat qajassannerit piniagaat perpiarunnaarlugit piniagassat annersiuinnalerpai, pileritugaluaqalunilu mianersorneq puigorsimanngilaa. Piniarnialeraangami saaqqutiminut sillimmatitut ataatagigaluami piniutai nassatarisarpai Orliinap taama peqqusarmani, pisariaqalersillugugooq aatsaat atortagassai.
Ilaanniaasiit qajarpaallutik aaversiuleqaat, sunaaffa aaveq utoqqallassuaq ilaanit avissaarussillugu piniagarilerlugu. Puilluni ingerlaleraangami sukkaatsukullassuugaluarpoq, kisianni aqqarluni aqqaammartoqaaq. Puigaangat qajarpaallutik naallukkaluaraangamikku killissaanngilaq, asuli anguigartuutaaginnalerpoq qanillivillugulu kapiisariagassaanani aqqajaartarnermit. Kiisa qaannat samungarujussuaq pissuppai suli iluamik ikilerneqarnani, qajassannerillu piniutaaruttullu tunummukaaginnarput.
Aatsaat tassa Qajami pilerinarsilluarpoq. Pilluariaraluarlugu itigartarnini ulornaajaatigivallaaleqigamiuk tassanngaannaq isummerpoq angutigigaluamik piniutaanik ooqattaaraluarumallugu, uffali taakku takuinnarlugit piniutimisut nutaaliatut piukkunnartiginngitsut. Taamaattormi ooqattaarumallerlugit angutigigaluami unaava Orliinap nutaamik tuukkartalersimasaa tiguaa. Tigullugulu misigaaq soorlu suup tunumigut kukkilakkaani, ilalu soorlu aamma nukittuallalluni. Tigummineraluunniimmi assaminut iluassusia.
Aaveq aqqaamasoq-aasiit inerarlugu siuningaatsiamigut puisorlu ungasiarisunnguamik naakkiarpaa. Unaava imunga tunngilaq. Tassaliaasiit itigassasoq. Ila naagga, soorluuna tamatumuunakkut tunnera ajunngitsoq. Isigiinnarniariarlugu aaversuaq taamaallaat sangujartuutigalugu unikkiartorami, unikkamilu qisuariariarluni kingorna aalariaqqinnani. Ataaseersimaaqaa, sunaaffami uummaterorlugu eqqorsimallugu. Qajaqataasa tikiserpaat anguigartariaarutereersorluunniit. Taamaattormi ningerniartillutik anguigartornialeraluaraat Qajap suaarpai: »Anguigartornagu sussa, ningissartaa inussaqareerpoq. Ningissartaa peereerpat sinnera piumasut tamarmik agguarumaarpaat, kaliinnarniaqisigu.«
Aaversuaq kalillugu tulaammassuk Orliina pisarnermisut illumi silataani issialluni isiginnaarpoq. Tulallutillu niugamik Qajap anguteqatini pilerpai: »Orliina aqqussiuk, nammineerluni ningissani aalajangissavaa.« Orliina ningertussaasoq tusarlugulu angutit arpaliukkamik qangali Orliina aarrup killinganut inissereerpaat, Orliinalu imminut quiatsaattarlunilu illarusaaginnaq nammineq ningissaminik aalajangiivoq minnaarnagu. Ningerami soorlu tassa pisaqarsimaannallartoq. Taava Qajaq taamami oqareerami sinnera tamaat piumasunut innersuuppaa. Tassalu tamanna aallarniutigalugu Qajaq Avanersuarmi tusaamasaalerpoq, itigassanngitsuminngooq unaalik.
#	
34
Avatakkut ingerlaqataasalu nunataamut apuunnerata kingornatigut nunasiartortunik nutaanik takkuttoqartuaannalerpoq, tamakkualu amerlanersaat tassaapput Avatakkut Akilinermi nunatoqqaminni avannamukartillutik aqqusaartagaat uninngavigisartagaallu, nutaamik nunassarsiornissamut kingusiinnakkut pileritsatsinneqarsimasut. Taamaattumik nunasereersimasut kingulliullutillu tikiuttut ilaatigut imminnut ilisarisimareersarput takugaangamillu nuannersumik takorniuuttarlutik. Taamaalilluni nunataaq inuttoraluttuinnarpoq.
Taamaalluni aamma tutsiuppoq inussuinngooq tikeqisut, Allarnikkunngooq nunaqqatikui. Inussuinngooq qiningasut inorersut, immikkoorlutinngooq nunasipput nunaqqataajumanatillu nunaqqateqarumanngitsut.
Soqqaq tamatuminnga tusatsiaannaq aallareerpoq Paffikkunnut tikeraarluni. Tikeraagaasa ilassilluarpaat tikeraajuitsungajanngorsimammat. Aammami Paffikkormiut tassaapput Soqqaap anneruniarfigissallugit innimigisatuai, Paffikkunniikkaangamilu soorlu tassa inussuaq alla, angakkuuniarunnaarluni inuinnannguatut ilersarami. Paffik pasitsareersimavoq suna pillugu Soqqaq imminnut tikeraartoq, tulluuttutullu misigaaq Soqqaap tusaamanerluttakkamik nammineq ornimmani siunersioriartorluni. Tassamiuna Soqqaq ilumut taamaaliortoq.
»Miniup ilagisai nunaqqataalu tikiuttut tusarakkit taama ilimasunnginnermit periusissaarukkaluarpunga,« Soqqaq oqarpoq. »Taamani nunaqqatigigatsigit inuusuttuaraagaluarlunga pisimasut tamaasa nalunngilakka. Allarneq pissarsuunngikkaluarpat taamani annikilliortitassaagaluarpugut pingaartumik Napaattuup Minimmik toqutsinerata kingornatigut. Taamaniuna Allarneq ersigiinnarlugu akiniarnianngiinnarsimagaatigut. Uagullu tamaani susinnaanngikkaluarunisigulluunniit inorersuugamik eqqissisitsinavianngillat. Qanoq iliorfigissavavut?«
»Uanga ilinnit puttarsisassaqarnerugaluarpunga,« Paffik akivoq, »kisianni akiniaanissamik eqqarsaateqanngilanga ukiut taama amerlatigisut qaangiutereermata. Aamma taamani nunaqqatigisatta ilaat utoqqasaanerit immaqa qangali toqoreersimalerput. Uanga isumaga tusartissavara: uagut siulliunaveersaarniarta.«
Soqqaq ilumuunngilaq oqarami inuit eqqartukkamik tikiunnissaat ilimagisimanngikkaluarini. Qangaliuna taamaalisoqarnissaanik pasitsattalereersimasoq nukappiatsiaallu Akilinermeeqatigalugit misigisaat tunngavigalugit pasitsapiluttalersimalluni. Angakkutut siumut ilisimareerpaa nunaserlaat tamaaniilernerata eqqissiviilliorneq nassatariumaaraa. Pinngitsoortussaanngitsulli piffissaanik utaqqiinnarneq utersigisuunngikkaluarlugu Paffiup siulliunaveersaarnissamik siunnersuutaa akuersuinnarallartariaqarpaa.
Mannik Soqqaap ernissaa angalaarniartuinnarsuuvoq. Sumorsuaq sivisuumillu angalaarsimalluni angerlarsimaalertuinnaq tamaanga sumut pinerpoq aallariissaaq.
Ilaanni upernassariartulersoq angalaarluniaasiit tikippai inussuit ilaqutariit taamani eqqumiitsuatsiaami nunaqarfissisimasut. Tikissimatsiaannaq arnartaasa ilaat inuusuttunnguaq asanninnermik akiugassaanngitsumik misigisaqarfigaa ungakkiutivillugulu. Isumaqarsimagaluarami inussiarnisaarfigaluni tutigaritissagaat naammattumik pakatsivoq. Angajoqqaarisimasaasa innartittarpaat kisianni akunnermillugu, nalunaratik attoqqunngivikkaat. Unnuat marluk siniffigigaluarlugillu inissakilliornertik massuaatigilermassuk namminerlu pigaanni paasigamiuk anisiinnarpoq tupaasanilu angalatilluni atortakkani arnat sissamut atertarfiata eqqaani napparlugu, neriukkami isigimasani ulluuneraniluunniit naammattoorsinnaallugu. Arnalli allat eqqaasiorluni ingerlasaraluartut isigimasaa tassuunaqqutiuitsuuvoq. Tikeraatummi naatsorsuukkami tikisami tupersuannut iseriartortarpoq isigimasani qanillisinnaasoralugu, sunaaffali unnuakkut palligassaannginnami atamanna ullukkut inuit arajutsinaveersaarfiatigut palligassaanngitsoq. Qiviarsimalaarnerluunniimmi ajornaqaaq taama isit tamarmik taakkununnga tamanut naaqqatigisut. Tassami Manniup isumaannarmigut paasisimavaa isigimasami namminertaaq soqutiginngitsuunngikkaani. Ilagisai allaagaluarpata aatsaalli nammineq inissamut eqqutiinnariaagaluaq. Ilamiuku tikisai eqqumiitsut.
Manniup tikisani piniariaqatigisarpai taamaaliortussaagamimi. Kisianni angutit ataatsikkut tamakkerlutik piniariarneq ajorput, piniarianngitsumik uninngasoqartuaannartarput. Ilaanni ooqattaarlugu qamutinigooq piniutinilu aaqqissuunniarlugit aallanngitsoormat angutit ilaannaannilluunniit piniariartoqanngilaq. Ullorsuaq naavaat immaqa iluarsaattariaqavinngikkaluartunik iluarsaasserujoorlutik.
Taamaalluni ilaanni Mannik piniariaqatissani aallaqatigissallugit pikisoq niviarsiannguup angutaata ornippaa. Manniup nalunngilaa pinartumik oqaasissaqarami taamaaliortoq. Tassamimi Mannik tikeriarlugu oqarfigaa: »Uagut allaagatta, tikeraartunut isumaannarminnik orniguttunut inussiarnisaarneq ajoratta. Paaseriinnguatsiarpat uatsinni tikeraajunerit nuannarinngikkipput. Inuusuttunnguugavit qanoq pinianngilatsigit, kisianni nalunartut pillugit ima oqarfigissavakkit: Qimagunniarit takkuteqqinnallu, tamaaniiginnarniaruit uteqqissagaluaruillu ilaginnarnavianngilatsigit.«
Mannik akinngilaq. Ulloq taanna piniareersimallutik angerlaramik uninngalertuinnaq nassatassani piareersariarlugit najugarileraluakkani qimallugit aallarpoq. Kisianni niviarsiannguaq isigimasani isummamigut qimanngilaa.
Angalasarnermini misissuilluni paasisimasoraa suup tungaanit aggerlutik tamaanga piniariarsimasut. Taava qimallugit aallarami aggerfigisorisani tunullugu ingerlalerpoq. Ingerlangaallarlunilu illineqarnanngitsoq tikikkamiuk suli ingerlaqqeriarluni kaajallakkami aqqutit ajornarnersiorlugit aggerfigisorisami tungaanut aallarpoq pasitsaanneqarnaviinnguatsiaramilu aatsaat unilluni. Nalunartut pillugit taamaaliorpoq aallaarsimasut nunaqarfivimminnut uternialeratarsinnaammata. Ingerlaartussanik takunniffigisinnaasaminut namminerli takuneqarnissaminik ilimananngitsumut najugassippoq.
Najugassikkami taannaqa angakkuersaalerpoq. Soqqaap ilinniartitsissutai ilaat puiguleraluarsimasani eqqaaqqissartarpai toornisarlunilu serrasarlunilu imminut pitsiuulluni. Tamakkuinnartigulli pikkuteqanngilaq. Nerisassaminik nerukkaatissaminillu eqqasuttuulerumanani takulleeratarsinnaanissani mianersuutigilluarlugu aamma piniariallarujoq.
Piareersarnini naammagileramiuk aammalu qimatami takkuteqqinnissani ilimagiunnaassannguatsiarmassuk qimatami nunaqarfiata tungaanut aallarpoq. Qanillinini naammagileramiuk serrat siulleq appippaa, tassa nipaarsaarut. Ila sunniilertungaarami, qimmii ilaanni qimutsillutik nipiliorniartartut soorlu qarnisigut matusat, tamannaannaanngitsormi, pisuppaluat qamutillu ikkulunnissarigaluat aamma tusarsaajunnaarput. Taama ingerlagami nunaqarfiat ersertussanngorlugulu unippoq unnussiissallugu.
Unnunnera naammagileramiuk ornikkani eqqissiunnarsimammata serrat tulleq appippaa, tassalu sinnassaat. Qanormiaasiit sunniukkumaaqinerpoq. Taavalu serranini naammagileramiuk toornami ilaat nalinginnannguugaluaq, tassa appaliarsunnguaq qernarpaa nipinnguamininngooq tupaaqqusaminik tupaarsisussaq.
Qamutimini isumannaagassat tamaasa isumannaarsoreeramigit qimminilu qamutinilu nipaarsaaseriarlugit nunaqarfiup tungaanut aallarpoq. Nuivaa nunaqarfik suli takannaasoq. Taava malugineqarnani sunaaffaana tupersuup eqqannguanut pereersoq. Sinnassaat killiisimannguatsiaqigami qimminut allaat aalariaallattoqanngillat. Qimmini unitsillugillu niugami tikisami qamutaat ornikkamigit napuliutaat killorpai ajalusoortussanngorlugit.
Taamaalisorlu niviarsiannguaq sinillarluni itilerpoq soorlu appaliarsuup nipaanik tusaasaqarluni, tassalu malugaluni assut querusulersimalluni, unnuakkunngooq taamaajuitsoq. Ilani itertoqanngitsut makikkami kamini atigamigit atiginilu isigiinnaraluaramiuk ateqqusutut innguatsiarmat ateriarlugu nipaarsaarluni aniartorpoq. Anigami tupaallanngilarluunniit Mannik utaqqisoq takugamiuk, tasissiummanilu akillugu assaa tigoqqissaaginnarpaa. Taava qamutiminut ikisullu qimmii nikutsiitigalutik aallaramik soorlu tassa sumik qimarratigisallit.
Mannik mulusimaqaluniaasiit tikippoq kisimiinnani, niviarsiannguamik nuliartaarsimalluni. Ilagisani apeqqarissaanngikkaluartut taama pisussaagami oqaluttuuppai nunaqarfiit tikisami arlaanni nuliassarsiarisimallugu.
Ulloq taanna tikikkamik unnukkut innarfissaq qanillisorlu angutissarsuata Mannik aneqatigaa. Soqqarngaasiit pasitsassimasorsuuvoq. Ernissani tamaanga niguutilaariarlugu oqarfigaa: »Nuliartaat imaannaanngitsumik pisarisimavat, isertugaqarnak oqaluttuaannarniarit.«
Allatummi ajornaqimmat Manniup pisimasunik tamanik oqaluttuuppaa.
Oqaluttuutereermani Soqqaq oqarpoq: »Inorersut avanimiut qangali uatsinnut akeqqernerit arnartaasa ilaat nuliartaarisimavat. Taamaakkunilugooq imaannaasoqassanngitsoq.«
Mannik kisimiilluni angalaarnerup tungaanut noqqillattutut ilivoq angutissarsuarmi oqaluttuarneratigut mianersortariaqalerami. Aammami nuliaqalerluni namminerisaqalerluni pisariaqartinnagu muluniartariaarukkami. Manniup arnaata ukuartaani arsugareqaa, Soqqarlu iluarinninnginnerminik malunnartinngisaannarpoq.
Ukioq qaangiutinnguatsiartoq Mannik angalasoq tikissiigaluarlugu tikisinngitsuuginnarpaat. Tassalu naalungiaateqalerami pissutissaqartinnani taama mulutiginavianngikkaluartoq. Tassami tikinngitsuuiinnarpoq.
Soqqaap ilisimareerpaa qanoq pisoqarsimasoq. Aatsaalli nunaqarfinni allamiut oqaluttalermata nunaseqqaarsuinngooq inuaqisut ilaasa paasilerpaat Mannik inuartarineqasimasoq.
#	
35
Soqqaq aalajangerpoq akiniaajartorniarluni, akiniagassani nunaqarfimminnut katersuusseeqqaarluginngooq. Nunaqqatini eqqaamiutillu ilisimatinniannginnamigit angakkussatut ilinniartitani Manniup peqatai Qajaq Ulloriarlu ilaseriniarpai. Kisianni taamani tamatuma nalaani Qajaq tikikkallartussaannginnguatsiarluni qavungarsuaq aallarsimavoq. Taava Manniup arnaanit ernini Atsiaq aamma ilagiinnalerpaa inuusugigaluarlugu, aammamigooq Aqissiarsuakkut Pitsialiullu kinguaarimmanni imaannaanavianngimmat. Taamanimi aamma Arsiaq oqilassutsimigut tusaamanarsereersimavoq.
Ulloriaq Soqqakkunnut tikippoq kisimiinnani, naliminik aappaqarluni. Sunaaffa tassa Allarnerup nuliaminit Pusigaamit Avatakkut paniannit Napaattuugaluap nuliarisimasaanit ernerisa ilaat Puttaaq, angut pikkuminavissoq tamaannaqatigisimagaa.
Tikissimatsialersut Soqqaap Ulloriaq oqarfigaa: »Atagu aliannaarluta pisuinnaq aliannaarsaalaariartorallarta.« Taava illut tarrillugillu Soqqaq pulatittoorsimariaramiaasiit taavaana qaatsiarluni aallartoq. Ullorissap maleriaraluaramiuk isiginnaaginnalerpaa. Aatsaalli tarrimmat arpaatsini tamakkerlugu malillugu aallarami imaalillartoq nuivaa utaqqigaani.
Sanileriillutik ingillutillu Soqqaq oqalulerpoq: »Taannaqamiaasiit taamaassasoralugu, ilimasupilullunga. Allarnikkut nunaqqatigigaluinik tikittunik tusarama ilimatsapiloreersimavunga uangattaaq nunaqqatigigatsigit misillerfigisimagatsigit, tamannali aamma ataatavit nalunngilaa. Kisianni sumiginnaasaleraluarlugit Akiliniaqatigigassi angakkussarlusi misigisassinnit paasivara pisoqanngitsoortussaanngitsoq. Akilinermiikkallaratta misigisimasavut tusarrajunneqartarput, kisianni iluamik tusarneqassanatik tamakkuninnga misigisaqarsimasut iluamik oqaluttuariumaneq ajormatigik. Angakkussamut ilinniartitanni illit qanitarinerulerakkit tusarrajunneqaannartartunik oqaluttuutissavakkit.
Inuk saanikuinnaq ilissinnik paannittoq tassa Minik ilarsuarigaluatta Napaattuup nuliaminik erlilluni toqutaa. Tamatuma kingorna Napaattooq maangaannarpoq, utinngilaq. Miniup Mannik paagamiuk toornassatsiarsuarigaluanik inuinnarnut artorsassanngitsumik arsaarpaa, tassalu tamanna oqaluttuarimmagu ilimasoreerpunga arlaanni Mannik Miniup ilagisaanit ajortumeerneqarumaartoq. Tamannalu suli qanisaatissillugu tikittoorsimaaqiiai inuit taakkorpiaat ilaannillu nuliassarsivigalugit.
Taava aamma Miniup Qajaq ajortumeeriaraluarpaa toornartaavanilli ussummit saassutitilluni suallanngitsoorlugu. Ilannilli pingaarnerutillutit illit piniarsaarileraluarpaatit anguikkannik arsaarniarlutit, anguigaq taanna imaannaannginnami. Tassa taanna Napaattuup Minik toqukkamiuk sakkua, taamani ataatallu Akilerngup timaani angalaartilluta inuit perlerartut naammattuukkatta amiakkuini Paffiup ilisarisoorlugu tigusaa. Napaattooq taakkununnga anngusimaaraluaqigami sunaaffa inuartaaginnassalluni. Tassa anguigaq taanna illit annassutigaat.«
Ullorissap taamaalilluni anguikkap angumminit kingornussami oqaluttuassartaa tusarpaa.
Soqqaq nangippoq: »Inorersut imaannaq pineqartariaqanngimmata toqorariartussavavut, tamanna qangali isumaliutigisartagara Manniup inuartarineqarneratigut naammassiniassavara. Ilagisat Puttaaq peqatigissallugu tatiginartuunerpoq?«
Ullorissap taamaattuunerarpaa, aammagooq aarnuarillunilu sakkugissaartorsuuvoq.
Ukiorissigaa, inuit nunaqarfimminni angerlarsimaarnerulersarnerat naleroriarlugu qamutit marluit Soqqakkut nunaqarfiannit aallarput, asulumi soorlu aamma silarlulerseeriarlugu, kaperlak tutseruttortoq. Soqqarngaasiit taamani sukasimaavippoq, unnuit tulleriit niaquata qulaa qaammarsimasalersimagami, taamaaligunilumigooq nalinginnaanngitsumik iliortussaalluni. Persoq assorlugu ingerlanerliuleraangamik oqalorujuttorsuulluni siuararaaq qimmiminnut malitsilerluni, ilaasagooq persumit erseqqilaartillugu qaqortuinnaq takusarpaat, nanunngortarsimannguatsiarporooq.
Ornikkamik nunaqarfiat qanillillugulu silagissisoortippaat, taamaaqqunngillarlugu. Taava unikkallarput Soqqaq silarlussarallassammat. Taamalimi pisaq, qilak allannguleriannguartoq anori assornartoq nittaallani ilagalugu tikiuppoq sukaateriivillugu. Nunaqarfik suli ungasingaatsiarlugu Soqqaap qimmit unitsippai Atsiarlu naalakkerlugu qimminik paarsisooqqullugu. Taamanikkullumi qimmit nipaarsaasereersimavai. Sakkut atugassatik katersoreerlugillu Ulloriaq Puttaarlu oqarfigai maliinnaqqulluni naalakkiutissanilu naalaaginnaqqullugit.
Persup iluani ingerlallutik illut aporiivillugit tikippaat. Taava Soqqaap Puttaaq illut alilaarlugit inissippaa naalakkerlugulu qimaaniartussaagaluanik alaatsinaattooqqullugu. Illulu qaninneq Ulloriaq aappiullugu ornikkamikku taanna paavata silataanut unitsippaa anitsaaliuisooqqullugu. Namminerlu torsuukkut iserterpoq.
Anorip persullu nipaat killeqqullugu Ullorissap tusallatsiarpaa illup iluani nilliarpaluk, Soqqaq toqaraajuataalinnguartoq. Aatsaaginnannguaq isersoriniarlugu taavaana torsuunnit nuisoq sakkuni aaginnaat nassataralugit. Anillunilu Ulloriaq oqarfigaa: »Tullialu.«
Illu tulleq tikikkamikku aamma taamaalipput. Soqqaq iserterpoq Ulloriaq paap killingani unittoq.
Illut ungalliullutik tulliusut angakkortaqarsimammiut. Angakkortaat sinngusaraluarluni nipimik allanartumik tusaasaqalerluni tassanngaannaq massitsersimavoq ilanilu oqarfigalugit: »Toqutsiartortorsuit tikeqaatigut piariipallanniaritsi.«
Ullorissap Soqqaq anitsiillugu torsuut killinganni qeqarluni illup tulliup tungaanut isini naatileramigit soorlu takusorigaa suna persup iluani qernaallattoq. Taavalu ilimatsapilunnermit pulaneqartutut misigalunilu takuniakkami tungaanut sillimmarpoq anguikkani orlertereerlugu. Tassamiuna. Inuup immisut anguikkamik sakkoqartup perialeraanilu siumut alloriaatigaluni ingiarlugu anguikkaminik kapivaa kapisanilu nivilersorlu anguikkani nusullugu, annaajumanngeqigamiummi. Anguikkani nusullugulu qissimitsiarluni takuaa taavaana allap kaperiaraani. Nikeriassalluniluunniit periarfissaqannginnami timini kisiat illuartiinnaraa taava anguigaq timaani kappusimareerpoq, kisianni sunaaffa qulitsaannarortilluni. Angutip kapisisup anguikkani nusunnialeraalu tungaannaanut anguikkaminik periarpaa, pulagulluangaarsimammallu peernialertoraluarlugu taama piumangaarnani iperaannarpaa allat saassummanni. Sakkuerukkami persuarsiulivippoq.
Taamaalisorlu Soqqaq torsuunnit anillaappoq atisai alittorsimallutik aagasaartorsuullunilu. Angutit Ullorissamik saassussisut takutsiaannaq nannutut qatimaajutigaluni pissiffigai seqqallugillu. Saassussisuugaluit tarsialuinnarput qimarratileramik, illumullu isaammata apummi orloqqasut kisimik amiakkuupput. Ullorissap anguikkani orloqqasut ilaanni kappusimasoq amoqqaarallarujaa anguigarlu qulitsamini kappussimasoq kingornatigut aatsaat amullugu.
Soqqaap Ulloriaq oqarfigaa: »Puttaaq suliassaarutinnguatsiarpoq qaaqquinnarniaruk, inernera peqataaffiginiassavaa.«
Pingasuullutik illu tulleq ornippaat, illu taanna akersuukkiaraluartut najugaat. Paangeriallaraat torsuua ujarassuarmik milikkersimasoq. Sunaaffa angakkortaat ilani qimaallutik isaasullu ujaranngorluni milikkiussimasoq.
»Sunaaffaaku aamma angakkortalikasiit,« Soqqaq oqarpoq, »Puttaaq illit tassani paarsiniarit uagut illut nunngutaat alakkariartussavarput.«
Soqqaq Ulloriarlu tungaanut ingerlalersullu anori tassanngaannaq qatsorlunilu perserunnaarami qaammatigissorsuanngorpoq, soorlu tassataavannguaq silarlupilussimagaluanngilaq.
Soqqaq illumut pulatissalluni peqikkaluarlunilu nikueqqippoq. Sila umeroramiuk sakkuni ileriarlugit illumut iserterpoq. Aatsaat pulasoriniarlugu qangali una anillareersoq. Nikutserlunilu Ulloriaq saannaguluunniit oqarpoq: »Utoqqaannaat, arnaannaat, meeraannaat, tamakku piniagaanngillat.«
Sunaaffa silap tassanngaannaq allanngorneratigut paasisimavaa Pinngap pisariaqanngitsumik toqoraaqqujunnaaraani. Tassalu qanorluunniit toqoraajumatigigaluaruni Pinngap peqqussutaa naalattariaqarpaa angakkuunini aserorumanngikkuniuk Pinngalu tamanut aserorsaatissamik kamatsikkumanngikkuniuk.
Qanoq periaqqinnatik utimut aallarput qamutit tungaannut. Illut qimataat soorlu illukuinnaat, qaamaneqaratillu inuppalaarninnguaqanngitsut. Taamaattormi Ullorissap qissaartutut angutit orloqqasut qissimigaartaraluarpai. Ilumut nammineq inuartarinerlugit?
Qamutitik tikikkamikkik Soqqaq atisaajarpoq atisani alittornikut aaginnaallu piiarlugit taavalu nutaanik nassataminik atisilluni. Atisani piiakkani tikkuarlugillu erni Atsiaq oqarfigaa: »Illit aamma akiniaanermi peqataaniassaatit uku illut arlaata torsuuannut igikkiartorniakkit. Amiakkuusut piumagunik taakku uannut akiniutigiumaarpaat.«
Atsiaq atisakut tigoriarlugit aallarami sukkalisaanngivippoq, illulli tungaannut aanngarsimatsiarlunilu erserpoq soorlumi tassa teqqakattaannartoq, utertoq oqillatsisimangaarami.
Soqqaap akiniaalluni toqoraasimanera soorunami tusarneqalertorpoq-aasiit, inuit angalaaginnartut arajutsissannginnamik. Nunaqarfillu toqoraaviusoq taamanernit ateqalerpoq Inuarfissuaq.
Ulloriaq nunaqarfimminnut uterami kisimiinngilaq. Manniup uillarnera inuusuttunnguaq nuliartaarisimavaa.
#	
36
Qajap siulimi aqqutaat atuallappaa. »Ilissi tassa nunassarsi« Avatamut tutsiussimasoq nunarsuarmillu nutaamik ornigeqqusilluni naalakkiisimasoq kingornussaasutullusooq Qajami aamma nipaalersimavoq. Paasiartuinnarpaa nunataarsuup ilaa maannakkut nunagisartik killiffissarinagu, ingerlaarnersuarmulli akunniffiuinnarallartoq. Aatani Avataq inuugallarmat isummamik taamaattumik tusarrajaffigisarpaa, Taarti aamma, ingerlaqqeqqusillunili kajumissaarinerpaasoq tassa Paffik. Pisimasullu eqqisseqatigiilluni inuunissamut neriulluarsaataanngitsut kingornatigut suli ingerlaqqinnissamut noqqillannerulersimavoq.
Qajaq misissuilluni kujammut ungasiliartalereersimavoq. Savissivik meerannguulluni tikeqqaarsimasani qaangerlugu tikittarsimavaa sineriak sermiinnarsuaq nunamik takussaasoqanngitsoq. Anerneratali nalunaarfigereersimavaa tamanna aamma qaangigassaajumaartoq, nunalu tikisassaasoq qajaq atorlugu immakkut piniarniartuni periarfissaqarnerungaartoq.
Aammami kujammut ingerlaqqinniarlutik pileritsattut amerliartuinnarput. Ulloriaq pilerisunut ilannguttaraluarluni uniinnarallarpoq, angakkuussusissanigooq naammassisarallassagamiuk. Taamaanniarsimagamilu Soqqakkut nunaqqasiuppai ikinngunni Puttaaq peqatigalugu. Kisianni ernera Atsiaq ingerlaqqinniartunut ilannguppoq. Kajumitsassutigisimagaajuna ikinngutinnaani eqqarlinilu Peraapaluk Paffiup nuliaqqiutiminit angajulliliaa kujammut ingerlaartussanut ilaaniarmat. Tamakkualu tamarmik eqqarliminnik, ikinngutiminnik allanillu ilaartoriarmata kujammukaqatigiinniat amerlaarsussuanngorput.
Paffik utoqqanngorsimagaluarluni pilerinerpaanut ilaavoq, aammami nuannaarutigeqigamiuk nammineq ernini ingerlaaqatigiinnut ilaasussaammat taamalu nammineq inuusuttunnguugallaramili anernerminit kajumissaarneqartuarluni ingerlatissimasaminik nangitsisussaammat. Paffik ernerminut ilaalluni nuannaarluni kujammut aallaqataavoq, kisianni kujavangaanngilaq. Savissivimmi aasitillutik toquvoq, namminerlugooq piumasaa malillugu qaqqap innartaani qerrunut iliverpaat kujammut ingerlavissap noqqaassutigiuagaata tungaanut saatillugu.
Upernariartorluni qaammartaalillaraa qimusserpassuullutik sineriassuarmut sikuinnarmut nunartaqanngitsuusaamut avalassaarput. Aasiit ingerlaniuttoqanngilaq, ilaqutariikkuutaarlutik ingerlaarput, arrinatik, ilami aamma qimussit tamarmik useqigamik inunnik qaannanik tupernik inuussutissanillu. Qamutit ajalusooraangata unittaraat, tupaasariarlutillu usingiararaat qamutitik iluarsaanniarlugit. Ilaat utaqqiniarlutik uninngaaqataalersut ilaat ingerlaaginnaaraat tammaanaveersaaginnarunik ajussanngimmat.
Ingerlaarfianni nannut takkuttaannarput. Pisarisarpaat peqqumaatiminnullu ilapittuutigilluarlugit. Aammami taama ingerlaaqatigiissuni nannunniarneq aliikkutaasaqaaq, ilaannimi malersuipilooraluaraanni nuanniinnarluinnararaaq. Kisianni qarnit taama amerlatigisut nerisassanik nunguaaginnarput.
Tamakku tamaasa Qajap naatsorsugarai. Ingerlaaqatigiit tamarmik Qajaq ittortamittut isigaat naalakkiinerilu najoqqutaralugit. Qajarmiuna aatassuarmisut ittoq, naalagaq naalaqqutuujunngitsoq, kisianni naalanngitsuugassaanngitsoq, nammineq naalakkiutiminut sapertuunngitsoq. Inuussutissat kussanganarsimmata ingerlaaqatigiit ataatsimut unerarteriarlugit oqarfigai uninngaarallaqqullugit piniariarlutik sikup sinaaliartariaqaleramik.
Sunaaffamiuna tiffasiartorsuakkut ingerlaarsimallutik. Anguterpaat ingerlaaqatigiikkuutaanit qinikkat avammut aallarput ingerlanertillu sivisunaaleqalugu sikup sinaa nallornera tikillugu. Sunaaffami tamassa piniagassarpanngualik. Piniartut sikup sinaani piniarnermik sungiussereersimasuugamik pisaqamalertorput puisinik qilalukkanillu. Pisaqamatsiaannalersullu ilaat siuussillutik timmut aallarput tiffartiterisussanik ilassarsioriartuutigalutik. Asulu taamani silaqqissuaq.
Qajamuna sinaanukaleramik ilassarsiarisimagaa utoqqannguaq piniassaarneq qujagisimi Orliinaagaluanngortup eqqarlia, illoqataa. Tassagooq utoqqannguaq taanna silamut ilinneq.
Ingerlaaqatigiimmi inuppassuummata qimmertoorsuullutillu pisatik suli arligilernagit piniarnertik ingerlatiinnaruttuleraat ilaanni ullaassannguinnartoq utoqqannguaq sinissaaruppoq uniffeerullunilu. Ilami tuppatigaluni sunersuni aperimmani oqarpoq: »Taamaliguniliaasiit sila imaannaassanani. Tappikanngasserisimagamaasiit sorluukka ungillersimapput.«
Qajaq naalakkiivoq: »Ajunngilaq, tamatta sikup sinaasiortilluta anorliliutitinnermik misigisaqartareerpugut. Usigisinnaasavut usiliuteriarlugit tiffarterasuaannarniarta.«
Usilersuinnalersut tappavani timaani sermersuup qulaani nuiakkuannguaq takkuppoq. Ingerlarsoqalutillu timmut aallartut suialaartaleriannguarluni anorlilerpoq siku aalaakkaagaluaq qulluulereerlugu. Perlasinatilli sikuissuarmut anngupput assuleramillu ingerlaqqartuuleraluarlutik qimatamik uninngaarfiat tikillugu inuussutissaminnik eqqasujaartussaajunnaarallarlutik.
Silarleraluarnera isumakulutsitsinngilaq imminnut qimminullu inuussutissaqarlualeqigamik. Tunummukaassuiaartitsisimagallarlutik pisareriikkaminnik annaasaqangaarsimanngillat. Asulumi taamani silarluk pillakkaluaannarluni. Sunaaffa siulequtaannaasoq.
Ingerlaqqissimatsiarlutik nannerileqaat. Nannerilernerat naleruillugu utoqqannguaq-aasiit eqqissiveeruppoq kujammullu timmukanneq narajoraangami sorluumminik ungilatsitsisalerluni. Tassalu nannerisut pilerinerminaasiit nannut avammuinnaq qimaasut malersuleraat. Qajaq taamani malersueqataanngitsoq aarleritsappoq utoqqannguup silasserisarnera ilikkaassimareeramiuk. Qimussit nannunik malersuisut arlaqangaatsiaqaat.
Qajaq eqqissiveerukkami uninngaannarniarunnaarpoq. Peraapalukkut Atsiarlu malersueqataasimanngitsut nalujunnaaramigit ornippai Peraapalullu oqarfigalugu ingerlaaqatigiit siammartiterpallaartinnagit katerisaqqullugit timerparteqqullugillu, tassami paasigamiuk sinerpartoorpallaalersimallutik. Atsiarlu oqarfigaa: »Uagut nannerisut malikkaluarniartigik utersaraluarniarniassavavut:«
Avammut aallarput ingerlassisorsuullutik useqaratik qanoq ilisamik atortussaannatik nassarlugit. Kujasimmik suialaanngualeqqaariarluni anori pimeeriartuinnarpoq. Ornikkamik ilaat tikippaat nannerillutik naammassisimatsiartut, taakkualu oqarput ilatik nannunik allanik takugamik malersueqqilersimasut. Qajap naalakkerpai tuaviorlutik timmukarniaqqullugit.
Anori sakkortusiartorluni nittaallersalersorlu ornikkatik tulliit erserpaat tikillugillu sikumik aserortertuulerlutik malersukkaminnik immittoorsimasut. Taavamiuku aarleritsassimallutik timmut utersaarnialersut. Tassalu Qajaq siulersortiliullugu aallarput anori nittaalarsuani nassataralugu ittuttuinnanngortoq.
Siku aserortiliveqaaq. Puttaamit puttaamut allamut nuukkaluararaat, puttaallu avissaarsimaneri ikertuallaaraangata sinersiinnaraluararaat timmut katinnganeqassasoralugit. Paasinarsereerporlu anori tassanngartillugu taamalu sakkortutigitillugu sikup nallorneri avalaakkiartorasuartussaasut. Taamalu nittaalartillugu ungasiartumut qinerfiunngilaq. Taava Qajaq aalajangerpoq taama ersinngitsigitillugu ingerlavissarsiornissaq annanniarfiujunnaartoq ajunaarutaaginnarsinnaallunilu. Ilani puttaamut ataatsimut katersortippai oqarfigalugillu qimagaanniaqqunagit.
Taannaqami putaaniilerput, puttaartik mikigilerlugulu allamut annerusumut nuuttarlutik. Annersiorfissaarukkiartuinnarporli. Taamaalluni ulloq naavoq, taarmillu qanittunnguamulluunniit isiginiarfeeruppoq. Angutini angalanermik sungiussisimasuni ataasiaratillu navianartorsiulersuni silap ajornera soqutaanngikkaluarpoq, ajortuali tassa taama nittaallamit taarmillu isiginiarfeqanngitsumi ilanngartertuartuni puttaaniinneq. Katerisimaniarlutik allatut ajornarluinnalermat tamarmiullutik puttaami ataatsimi inissaarukkamik qaninnernut agguaattariaqalerput allunaanik pituttuinnarlutik. Qajarmiuna allunaanik naammattunik nassataqarsimasoq.
Unnuap ingerlanerani Qajap nalujunnaarpaa annanniarnarsisoq. Puttaat malissiulersut aalanerannit allunaat kittorartuinnanngorput pitussimaffimminnillu kaanngartalerlutik. Tassalu puttaat inigisaat avissaarunik katerisimatinniarneq ajornarsilluinnartussaapput.
Taava Qajap ilungersornartorsiulernermi periarfissaq naammalersoraa. Qajaaraq aarnussani qungatsiminut qilerusimajuartoq peerpaa sapanginnaveersaavillugulu sikumut isikkami killinganut ilillugu. Taava nammineq qaannamut ikisutut sikup qaanut ingillunilu ilani peqquai issuarluni sikup qaanut ingeqqullugit. Ilaalumi taamaaliorput. Taamaalioramillu allatut ajornaqimmammi qamutitik qimmitillu isumakkiiginnartariaqarpaat, tigummisatuaat tassa piniutitik allunaallu. Taavalu Qajap puuliaarannguaq Taartip angallasaagooq aanami Arnaqap qatanngumminut Taartimut tunniussimasaa kingornussani nuillaminit saqqummerpaa imaalu anernerinnarooq qanerminut kuillugu. Tamarmik imminnut allunaamik atassusersimapput.
Taannaqa sikunnguamiinerpoq qajartuataalerput.
Taaraluallarami qaammariartulerpoq nittaalarsuaq suli taamaalluni. Ulloq naallugu taamaakkami taarsilersorlu nittaqaaq anorilu qasukkiartuinnarluni atorsaruillarluni. Imaannarsuarmiissimaqigamik malliukkaartorujussuupput, angallataatali attappaa. Unnuarunnguatsiartorlu anori saqippallappoq, taamaaqqullarlugu avannilerpallappoq.
Qaavoq avannaartoorsuulluni. Sermip nunataa tappava ersiaqqalaarlutinguku. Tamarmilli puttaap imminnut naammaqqaannangajattup qaani issiapput, ajoratik kisianni inuinnaallutik.
Sivisoorsuarmik nerisaqarsimannginnamik kaappatsassimaqaat, soorlumi aatsaat kaannertik malugileraat. Kinali tassa taamaalluni oqassasoq. Taava Qajaq oqarpoq: »Asuliunngitsoq ussassaarigaluassaanga,« serratinilu appillugu.
Appisimaarlualersorlu puttaap inigisaata killinnguatigut imarpallammat isigiinnarlugu ila ussuk nulluangaalerami. Qajap unaani tigugamiuk nikuinnaniluunniit naalippaa makiserorlugu. Tuukkaalu morsulluarluni unaava katakkaluarmat una eqqumiissusia naalilluagaq ikiminit aanaajallanngitsorluunniit. Ussuk siumut aallartorlu ilami anguigarnialeraluaraat oqarfigai anguigarnianngilluinnaqqullugu. Alinilu siatseriaramiuk naammagileramiuk puttaami sikutannguit ilaannut nerngukkamiuk oqarfigai katattoornaveersimateqqullugu.
Ussuk sikup sinaavata tungaanut ingerlalluni qimuppoq puttaaq kaligalugu. Ila ingerlalluaqaat. Angutit ussuk pueqqaarmat Qajallu naalimmagu aqajaqqup imassaanik tulliussisimagaluartut soorlu kaannertilluunniit puigorallaraat tassali ussuup kalillutik qimunnera tupigusuutigingaaramikku. Allassaassananilu Qajap toornaa ikiuiartorsimasoq. Taannaqami serravaa.
Kiisa tassa sikup sinaava erserpaat ussuk suli qimussaqqaartoq. Taavalu sikup sinaavani puttaat tipeqqasut akornannut pullatilerlugillu ussuk qatigaariarmat tuukkaq maggusimavimminit anioqillappoq, taamaallaat Qajap alini amuaramiuk. Taamaalisorlu soorlu taanna kisimi pisussaq puisitsiannguaq nulluangaalerami. Qajap taamaallaat naalikkamiuk. Tassalu puttaat katerisimasut akornannut pigamik sumik perlasinatik sikuimmut ikaartorput. Taamaassagamimmi nerrittuatsianngorput nissutik ilisimmarsarlugit akornatigut arpaqattaartarniarlutik.
Naammassigamik Qajap Atsiaq oqarfigaa: »Illit oqilasuunnguugavit siuarlutit apuunniapallanniarit, uagut malerusaassavatsigit.« Taamalu oqarluni siunnerfissaanik tikkuuppaa.
Pisimasut tamakku angalaqataasut kingornamut oqaluttuarisarpaat,
Qajarlu nammineq oqaluttuannguassanngitsoq. Naluneqanngilarli taamanernit ussuup nerisassartaanik ilangiissaartoq.
Qajaq angalaqataalu saavitaasimagaluarlutik tikeqqammerlutik Qajaq nutaanik qamusiulerpoq utoqqannguaq ikiortigalugu. Taamaalluni utoqqannguaq oqarpoq: »Silap allanngulertorneratigut perlasinerit imaannaq-aasiit pisarsimanngillat, peqquteqarput. Arnaqquassaaq samanimioq ajuallatsinneqaraangami misillertitsisaannarami.«
Qajaq: »Taamaassinnaavormi. Immaqa tusagaqaravit?«
Utoqqannguaq oqarpoq tusagaqarsimalluni. Arnarooq inuusuttoq Qajap nuliata eqqarlia anitsisimasorooq. Uissarigaluarpaagooq Sorpakkut ernerat, kisiannigooq Sorpakkut arnaq taanna ukuarluaralugu ernerminnut peqqunngivikkamikku. Nangippoq: »Arnarlu taamaaliorsimasoq ilaginnaannaraluaraanni Arnaqquassaaq samanimioq saammartitassaanani. Ingerlaqatitta ilaminnik annaasaqarsimasut tamanna eqqartorniaannarpaanaasiit.«
Qajaq: »Periaatsit assigiinngittarsimagamik. Angakkut ilaat Arnaqquassaamut samanimiumut ornigullutik paasiniaareersimagaangamik eqqartukkattut iliortunik pillaagasuartarsimapput, taamaaliornerilli kisianni kingunerissaartuaannartarsimanngillat. Eqqartorneqartarpoq aataga angakkorsuaq Avataq nunaqqatiminit angalaqatiminillu ataqqineqartuartoq pillaanissaminik mianersuuteqartarsimaqisoq, tassalugooq taanna angakkunit ilisimasatsinnit kingulliulluni ataatsikkut SILAmut Arnaqquassaamillu attaviginnittoq. Uanga angakkupalaajungaarama Arnaqquassaamulluunniit ornigunneq ooqattaarsimanngilara. Kisianni ilaginnaaginnarsinnaannginnama qanoq iliuuseqarniassaanga.«
Qajap nulii utoqqannguup oqaasiinik oqaluttuuppaa, nuliatalu oqarfigaa aamma nammineq taamaattoqarneranik tusarrajassimalluni.
Qajaq qanoq iliornissaminik aalajangeereersimagami Sorpajukkut toqqannut ornippai, Iserfigigamigit aappariit ernerallu inuusuttuatsiarsuaq kiserngorutillugit oqarfigai: »Tusarpunga ernerat tikkuarlugu Kullortortup Seeqquaq nuliartaariniarsimagaluaraa, tamatumalu kinguneranik qanoq pisoqarsimasoq ilississaaq arajutsisimanavianngilarsi. Seeqquap pineqarnissaralua ilissinnuttaaq kanngusuutissanngortikkumanngikkussiuk Kullortortup maannakkut nuliartaariniarliuk.«
Taarsilersorlu Sorpajuup nuliata Seeqquaq ineqarfianit aavaa namminerminniileqqullugu.
#	
37
Ingerlaniarlutik ilaanni uparuartuilerput: »Arraa aaqanna, arraa aaqanna takugallarsiuk.« Uparuartugaat asulumi isissaalluni nalunaaqaluni: Qaqqaq soorlumi tassa kulloq. Qangali Kullorsuarmik atsereerpaat.
Tikippaat nuna qeqertarasaartorsuaq, imaa tamarmi piniagassanik aalaaluttoq. Kujammukaat nunassarsilluannguarpunaasiit. Qeqertanut tamanut tamaanga nunassitsiterput, imaluunniit nunassitsiterallarput, sumi nunaqalivinnissaannut piniagassat akunnaannerat aalajangiisuujumaarpoq. Tamaanimi nunaqalivikkumaarnerput? Ingerlaaqatigiit ilaannut suli kujasinnerusoq noqitsisutut ilereerpoq.
Ingerlaqqinnissaq Qajami isumaanngikkallarpoq. Anernerminit ilisimatinneqartutut paasivaa nunat tikisatik tassaasut inuuniarnermut nutaasumut piareersarfissat. Paasisimavaa piniaatsit angalaatsillu siuaasamik Akilinermi namminerlu nunarsuarmik nutaamik tikitseqqaarfimminni atorsimasatik sungiusimasatillu taamaaginnarlutik tamaani kujasinnerusumilumi aamma atorsinnaanngitsut. Pinngortitarsuup inuni piumaffigai nunamut inuuffigilikkaminnut naleqquttunngorsakkamik inuusaaseqartariaqartut inuuinnarnatik inuulluarnerulissagunik. Malugereerpaa silaannaq allaasoq, ukiuunera najoriikkamittut sivisutiginavianngitsoq, taamaattumillu immap sikuusarnera sivikinnerussasoq. Taamaattumik inuuniutit, tassa angallatit piniutillu inuuffissamut taamaattumut naleqquttunngorsartariaqarput. Imminullu eqqarsaatigaluni nalunngilaa qaannap angallatiginissaanut piffissaqarnerulerluni. Taamaattumik eqqarsaatinit nalujunnaakkanillu tamakkunannga pisinneqarluni qeqertat avallerpaat ilaanni nunaqarfissikkallarpoq.
Qajamillu tunaartaqartut taamaaliorputtaaq.
Sunaaffami. Aasariartorluni qaannguerukkiartornerani nassaarisalerpaat qisuit qissiat, qisoqqissuit, ilaat pisoqaanermit masassaarsimasulluunniit, ilaasa ilusaat soorlu atorfissaminnut iluarsariikkat. Inuit qisunnik atortussaaleqiuarsimasut aatsaat taama tiguinnariarsuarnik nunataaminnit pajugutisipput.
Qisuit saqqummeraliinnartut angallasiulerput. Qaanniorput qisuttaqqortuunik qajannaatsunik, taakkulu pisariaqarnerutitatik naammasseriarlugit umialiorput aamma qajannaatsunik usilluarsinnaasunik, angissutsimikkut Allarnerup umiannguanit takuminarneroqisunik. Ikerit ikaassaanngitsuusaat ikaarsinnaanngorpaat inunnik, qimminik, pisanik pigisanillu usillutik, makkualu qaannat pertujaatsut ingiallorsimaarinnittut.
Piniutit allanngoqaat. Unaat anguikkallu ilaatigut qisunnguanit katitikkanit sanaat nimertuutaannangajannik qajannaaqquteqartut qisuissuarnik iluserissaakkanik taarsersorneqarput piniutillu nutaaliat sananeqartalerlutik. Tuukkat, igimat ulornallu allatut pissusilersorlugit pisariinninngorlugit sakkortunerulersillugillu qisuttaminnut tulluarnerulersillugit sananeqartalerput.
Aavissanik naammaattunik peqaleramik annerusunik illuliorsinnaanngorput.
Qisualunnguit tamarmik iluatigineqarput. Toqqorsiviit iluligaaluit assigiinngitsut sananeqartalerput ilaat katitigaalluarnermit kusanartuliaannaasullusooq. Meeqqanut allaat qisunnguanik sanaanik pinnguassaqalerput.
Kisianni qisuit nalinginnarineqarnaveersaagaapput. Ukiut ingerlanerini paasinarsiartulereerpoq qeqertat qanga qisoqarfiugaluit suerutereersut qissianillu tipisoqartuaannanngitsoq. Kujammut illuariartuinnarneq qisussiornermittaaq pissuteqarpoq.
Kisianni nunataavata pajugutaasa pingaarnersaat tassa qisuk. Oajakkut nunaqarfigilikkaminni erngutaqqaartaavat nukappiaraq ateqalerpoq Qisunnguaq.
Isigisarpaat samani qeqertarpassuunnguatsiartut. Kisianni tungaannut ikertoqaaq. Ornissallugit pissamaarlutik aasaanerani allanik sammisassaqaleriaraangamik tasamunnarnissaq tunulliukkallararaat, pissamaartuartullu kiisa ukiaattarai.
Taamaallutimmi ilaanni aasaleqqaataani sila unerilluarseeriarlugu sikullu akullaameriarmata umiat marluit qajartallit tasamungaannarsuaq aallarput.
Ingerlalluarlutik ornigartik qanilliartorpaat. Seqinnarissuugaa ornigaata qulaa pujuusamik iserissertarpoq, imarsiujuitsut aarlerituut isumakuluutissillugit. Sunaaffaana timmissat teqqartut taalliunnerat. Taamaalluni tutsiuttalerpoq niperpalussuaq, sunaaffa timmissat qarlornerat.
Tikitsisut nunagisaminni qeqertani timmissanik erniortunik sungiussereersimasuupput manninnillu mitillu neqaannik piniakkat imarmiut neqaannut allanniissutaasunik inuulluuteqartareerlutik allaallumi ukiumut piliaqartarlutik, aammami timmissanik peqqumaasiaqartarneq avaniinnerminnit sungiusimasarigamikku. Kisianni maanna tikisaminni timmissanik ivasunik timmioraartunillu taama amerlatigisunik takuleramik uippallersimaannangajapput. Mitit iffattut attuumatitaangaarmata tullaariumanngikkaanni mianersuinnaq pisariaqarpoq. Suna tamarmi manniuvoq. Kiaruttortoq nasartuuttariaqarpaat imeqqutaallanut aportinnissaq taama ulorianartigisoq. Tamaani timmissat kisimiittarsimannginnerannut paasissutissaapput nannut pilikaffii, miternik manniinillu iluamik inuulluataartarsimagamik. Taamaattoqartarsimasorlumi uppernarsillugu takuaat.
Qeqertap niuffigisamik illuatungaanut alakkaakkiartorlutik nueriallaraat nanoq sanigorneq puuallassimasoq. Immaqa nunneqqammerluni manninnik miternillu ivasunik aqajaqquni immeruttuleraa imeqqutaallat saassussimavaat taamali nerreritigisoq eqqissivissaarullugu. Nipertik illugalugu sukkalivillutik aarsaarfigisarpaat ilaanni attunngisungaannartarlugu ilaannilu apuittarlugu, aporsivissullu ilaat qilaanngartarsimanerlutik nannup sanianut nakkaannaaraat. Nannup timaani takussaapput imeqqutaallat aporsilluangaarsimagaangamik kaannganngitsoorsimasut. Nanoq suallassanerluni saassussisaraluarpoq ilaanni issiffarmi siulliini patitsissutigeriaraluartarlugit. Taavalu nerisaminik naammatsissimanerami immaqaluunniit paamisaarneqarnini naammagilersimagamiuk imaanut avalammat imeqqutaallat aatsaat qimappaat. Taamaallutik aamma nassaarilerpaat nannup saarngi qarsornerit, eqqaanilu imeqqutaallallu saanikuisa amiakkui. Allamik patsisinngilaat timmiannguinuku taakku arlaanni nannussimaaqisut.
Qangali tikikkumasartagartik tikereeramikku qeqertat allat niuffiginagilluunniit utimut saapput qissianik usilersorsinnarlutik. Tassalu taamanernit oqaluttuanngorsimavoq: Tassagooq Kitsissorsuit timmissanik puukkat.
#	
38
Ingerlaaqatigiit nutaat taavanngaanniit tikiuttaannarput, ilaat tikisaminni uninngammersoriarlutik kujammut ingerlaqqiinnartartut. Taamaalluni ilaanni tikiupput Ulloriaq ikinngutaalu Puttaaq tamarmik ilagisalisartut allanillu ingerlaqateqarlutik. Avanersuarmiuusimasut nunaqqatikuminnik tusagaqarusoqigamik tikittoqarnissaanik qilanaartaqaat oqaluttuartinniassagamikkik. Ullorissallu oqaluttuassai Qajap ingalluni tusarusullarpai.
Ulloriaq oqaluttualerpoq:
»Immaqa tusareeraluarnerissi, Soqqaq taava inuujunnaarpoq, pisassaanngitsuusaarsuaq akiniartikkami.«
Tusarnaartai tupigutsapput siornatigummi tusarsimannginnamikku. Nunaqqatikuminnimmi taavanimiunik eqqartuileraangamik soorlu Soqqaq salliutittaraat. Ilimasuttuarsimappummi qanorluunniit ittumik tusarfigiumaarlugu.
Ulloriaq nangippoq: »Soorlu nalunngikkissi taamani Soqqaq inussuarnik Manniup toqutsisaanik toqoraammat uanga peqataasimavunga. Puttaaq Atsiarlu aamma ilaapput. Taamani inuusoqalunga tamatumunnga peqataanera kingorna peqqissiminartutut eqqarsaatigisarsimanngilara aammami ikinngutitta perorsagaaqatittalu Manniup akiniunneqarnissaanut peqataasariaqarsorigama. Aammalumi taamani Soqqaq angakkortarsuatsitut maligassatut isigisarakku. Soorlu aamma nalunngikkissi uterluta Soqqakkut nunaqarfiannut pigatta Manniup uillarnera nuliartaaraara. Oqarsinnaavungalu immaqa inupalaanngortussaagaluartunga taassuma taamaalinngitsoortikkaanga.
Taava ataatakkunnut uterpunga nuliaqarlunga, isumaqarsimagaluarpungami nunaqqatigiuaannassallugit. Kisianni tamatta allanngorsimavugut. Malugaara ataatama erseqqissumik oqanngikkaluarluni Soqqaap toqoraaneranut peqataasimanera iluarinngikkaa, uangalu inersimalersutut misigisimalernerama ataataga naalagariuaannartussatut isigineq sapilersimavara. Tamatta malugaarput nuliartaara nalligalugulu ajunngitsumik piniartuinnaraat. Uanga Soqqaap nunaqqasiunnissaa eqqarsaatigiartuinnarpara angakkunngorniartuugama ilinniarfiginiassagakku. Taava nunaqqasiuppara.
Angalagaangat ilagisarpara naalli taamaattuaannanngikkaluartoq pisarnermisut kisimiilluni angalaniartarnini attatiinnarmagu. Angalaqatigigaanganni ilinniartittarpaanga, ilaatigunngooq Pitsialimmit ilikkakkaminik. Kisianni paasisarpara angakkutut ilisimasani piginnaaninilu namminiinnaq pigiumasarai.
Taavaniikkallarassili nalungereerparsi Soqqaq qanoq ittoq, inuinnaasimannginnami inuttut nalinginnartut pissuseqanngitsoq. Soqutigisaarulluni kamattartorsuuvoq, taamaaligaangamilu inooqatigiuminaallaaraaq. Taamaattumik tupinnanngilaq nunaqqatigigaluisa qimagariartuinnarmassuk, taannalu pillugu kujavarterlutik maanga anngussimasut ikittuunngillat. Nunaqqatituariligai tassa pinngitsaalillugit uninngatitai, naalakkersugai, nuliaammi aamma pigisarigamigit.
Ilaanni silattuaqqisartunnguakkuluuvoq, pingaartumik angalatilluni. Tassamiunagooq angalajumavallaartartoq eqqissisaatigalugu. Ilaanni taama oqarpoq. Ilaanni Akilinermi angalaqatigalugu inuttut allatut ililluni eqqissisimaarlualeriarami oqaluttualerpoq-aasiit. Immaqa allamut sangussagaluarnerlunga oqaluttuaa oqaluttuarigallarlara-aat kiisami Soqqaap pernarluni tusartissimannguatsiarmagu qanoq ililluni akilinermiumik nuliassarsisimanini. Nalunngilarsi peruttulerami angalaarluniaasiit tikissimasoq nuliani suli allamiumik ilassarsisimallugit.«
Tusarnaartaasa oqaluttuartumik tusarusoqigamik Ulloriaq inngaaluffigiinnarpaat. Ulloriaq nangippoq:
»Taamani Soqqaq saagissisimaarluni oqaluttualerami ima aallartippoq: Qanga inuusukannerallarama ungasigisaqarnanga angalasarnarpoq. Akilineq ungasigisuusaaq aallaraangama pileriassaanga sunaaffa qavungarujussuaq pereerlunga inuillu allarsuit tikillugit. Aammami aliikkutaqarusuleraangama piaaralunga inussiniartarama. Ilaanni inussiat allaasaqaat, sunaaffamiuku tunit uatsitut inuinnannguunngitsut. Ilaanni inussiat inussiarnertaqaat, tamakkua inussiuitsungajaat inusserusulersut. Kisianni aamma ilaat inussiarniittaqaat qunusaartartorsuullutillu, pingaartumik taakku tuniusimasut, sinaamiununngooq akeqqernerit. Taamaattoqartillugu imminut illersornialerluni ataaseraaginnarfissaasanngilaq. Angakkupalaajunngikkumami qangali pisariteriissagaluarpunga.
Ilaanni inuit tikikkikka eqqissisimanngitsut. Sunaaffa eqqaamiortik angussuaq Igimarasussumminngooq atilik naalaaserlukkaat. Taannagooq nuliaminik inuutitsineq ajortoq inuttuumasuugami, nuliani puallarserluariarlugit pualaneri naammagileraangamigit toqoriarlugit inuttugarisarai. Nuleerlunilugooq eqqaamiuminit nuliassaminik aalliinnararaaq. Inuit tikisakka tikippakka Igimarasussussuup nuliassaminik aallerfigereersimagai, tassalu qatanngutertik taanna puallariartuinnarmat toqunneqarnissaa naapertulerlugu Igimarasussuup nuliaqqiutissaminik aallerluni tikiunnissaanik naalarululersut. Uangaasiit pileritsaannaqaanga Igimarasussuk takujumanermit.
Tassaniimmersortunga ilaanni unnukkut isertussamik ilimasuersut taqqama silatangiuppallattoqarpoq. Ilaat itsuarami oqarpoq: »Taqqama Arnaqa.« Sunaaffa tassa Igimarasussuup nulia. Ilaat allamik nipaarupput: »Iasilaraluttuaq uersuannguata aagaluttuaqaa.« Taamaattormi annivigigaat ilagigakkit takoriallariga eeq tassa arnaq, pualanermit ammalortuinnaavoq. Soorunami katakkut iserneq sapersimaqili, tattoramiuk. Qanoq ililluni pisuinnaq tamaannarsimanerpoq. Sunaaffa uersuarmi toqutsinissaa naapertornarileramiuk aallarseeriarlugu qimaasimasoq. Ilaasa Igimarasussuk ersigalugu uteqquinnaraluaraat angajullersaat oqarpoq: »Qatanngutigigatsigu inorersumut tunniutissanngilarput. Quimut isertinniarli uersuata tikiunnissaa naatsorsussavarput.« Taavalu qatanngutertik quimut iserteriarlugu paava milissorpaat namminnerlu illumut iserlutit sakkussaminnik piareersaalerlutik. Uanga pisimanerlunga taamaassanatik sapiillisimasut.
Utaqqilertunngilagut. Taamaalluni inuk silatangiuppallariarluni umikkut ilummut oqarpallappoq: »Arnaqa taqqamaa-aa?« Angajullersaata silammut akivaa: »Peqanngilaq, tamaaniinngilaq.« Silataanit oqarpallappoq: »Taamaanngilaq, tumai tamaanga atapput. Anninniarsiuk taamaaliunngikkussi illorsi aserorterlugu isissaanga.« Sunaaffa aamma taannarsuaq nerinnarnermit katakkut iserneq sapersoq. Illup inui uullutileramik. Qanoq periusissaarutinnguatsiarmata angajullersaat isussullunga oqarfigaara: »Ilissi anniviginiarsiuk. Uanga naluaanga. Qanoq pinialillarpat uanga annivigalugu persatariumaarpara.« Tassaluaasiit malugalunga ilunni kissaruaq majuartalersoq, innukkumalleraangama taamaalisarama. Oqarfigisakka anialeramik suami tassa allortaripput.
Angutit aniasullu taqqamani qinnuummisaarpaluttorsuanngormat naalaarusaaginnarneq sapilerama annivigaakka. Ilaana angutinnguaq, una nerinnaq pillagunaq, toorsuani tigumiarlugu angutinit aliimilluni qeqartoq. Qinnuummillunilu toorsuarminik nuna tooraangamiuk qangalimi tassa pissikalasannguarsi. Anisungalu kisima isigilerpaanga. Oqallarpoq: »Sunaaffa tikeraarteqarpusi, immaqaasiit neriniartuinnakasimmik.« Nikanartillunga taama oqarmat kamaammeraluaqaanga imangersaannarallarlungali, kamassaaqqaarallassagakku. Taava malugigakku angutit qatanngutertik tunniutiinnangajattaleraat taamaaliussagaluarpatalu uannut assigiikkaluaq Igimarasussussuaq uumitsaateqigakku oqarfigaara: »Tikeraaginnannguit aamma iseqartaripput. Nuliat tamaanga anngussimasuuppat arajutsinavianngikkaluarpara. Ullisaassuit sanioqqukkakkit alakkannginnakkit? Nuliat tassani toqqorsimavoq inuttuumasumi illinnarsilluarluni.« Taamaallaqqoqalugu nalunanngilaq puffattorsuaq. Oqarpormi: »Qaa tamaannga peeqqugumma peersinniaraluarniannga.«
Oqaatsini naarpianngikkaaluunniit qanippiarnagu pissiffigaara ingerlaannarlungalu savinnik atsipaanni toqqortannik siffiaannarsuatigut kapillugu. Saariaraluaraanga ungasillisimareerpara. Taama nerinnartigimmat aalassarlussangatinniarlugu pissiitigaluni toorsuarminik tooriaraminga suami tassa sanioqquteerarpaanga. Taannaqa kisima sammilerpaanga, illersissarigaluakkami ersinermit soriarsinnaanngimmata. Aappaatigullumi aamma illersissaqarneq soqutiginagu, tunernik taassumatut sakkulinnik akiugaqartareersimagama. Taannaqa kaavilerpara qanillisarlugulu ungasillisarlugulu sukkatsikkiartuutigalunga, akornatigullu tamaana peqqinnerinnaatigut kapillattaarlugu. Kaajalukaarnera malittariuaramiuk anerningialerpoq qasujartulinnguatsiarami. Taava ikkatiginera naammagilerakku peqeriarlunga
tinngivigaara akuaannaatigullu kapillugu. Annersimaqigami akuani kisiat passutileraa pissiffigeqqillugu tuuanik arsaarpara kapillugulu. Taamaaliginnilu orlunnguakkuloqaaq. Taamaalimmat angutit oqarfigaakka: »Ersinarunnaarpoq nanngarniarsiuk.« Taamalimi pisat orloqqasoq nanngajallappaat sunaaffa uannut ikkatigitillugu sakkussaasorsimasut. Taamaalilluni Igimarasussussuaq toqoqaaq.
Taava Soqqaq ima nangippoq: »Uninngaarfigilaariarlugit qimappakka arnartaasa ilaannik nassarlunga, tassalu taanna tikiinnarlungalu isigimasariligara. Igimarasussussuarmut ajugaassukkakkit immaqa nuliassaraluisa ilaat akissarsiaralugu uanga tiguinnarpara.«
Ullorissap tusarnaartai Soqqaap iliornerisa ilaannik nalusaraluaminnik oqaluttuummatik tusarnaarluaqaat. Taannaqamiuna taamani Soqqaq sumiuunerpumik nuliassarsisimalluni tikimmat imaannaq pisimanngitsoralugu.
Ulloriaq nangippoq: »Taanna piaaralunga Soqqaap oqaluttuarinninnera issuarluarniavillugu oqaluttuaraara Igimarasussussuaq akilitsinni oqaluttuanngoreersimammat kisianni toqutsiserpiaa taaneqassanani nuliata qimaasup qatanngutai toqutsisuutinneqartarlutik. Soqqaammi nammineq oqaluttuussimanngikkaluarpanga uaguttaaq taamaassorissagaluarparput.«
Ulloriaq tamaanga killillunilu nerilermat oqaluttuaqqinnissaa qangami erininannguarsi, nalunnginnamikkumi Soqqarmik oqaluttuassani suli ininngikkai. Nerilluareerami imereerlunilu aallartinngilertoqaaq. Aallertilersoriniarlugu aamma tassa anigallarujoq nillarseriartorlunigooq. Taamaallunimi iserami oqarpoq: »Soqqarmik oqaluttuassakka ilassaqaraluarput tusarusussinnaagussigik.«
»Oqareerpunga Soqqaq inupiluusartorsuusoq kisianni aamma silattuaqisartunnguakkuluusoq. Ilaanniaasiit eqqissisimaaleriarami oqalulerpoq: »Uanga angakkuissuarnik perorsagaalluartuugaluarpunga perorsarteqarama angakkuissuarnik tassa Avatamik Pitsialimmillu. Taakku uattut inngillat eqqissisimasuugamik, kisianni ilisimatoorsuullutik, taamaassimappullu anernernik ajunngitsunik najummiseqaramik. Uangali anernernit ajortunit pulaneqaraangama aatsaat angakkunngorluartarpunga immaqaana Pitsialiup perorsarfia Puersinneq uanga malikkiga.«
Taama oqarlunilu Ulloriaq nangippoq: »Soqqaap toqoraanerata kingorna amiakkuusut takkueerullutillu tutsaveerupput. Akilinermut utersimasorisarpaat. Uanga ukiut arlalialuit Soqqaq nunaqqatigigaluarlugu allatut ajornartumik qimattariaqalersimavara. Inooqatiginera ajornakusooriartuinnarpoq perlerortutut iliortarneri akulikilliartuinnaramik, angakkunngorniarninnilu ineqqajanngitsunga ilinniartitariunnaarpaanga. Qimagunninnullu pissutiginerpaasara tassa malugigatsigu nuliannguara tiinngaviginiartaleraa. Taavalu annerusumik ajornerusumillu pisoqariartinnagu ilaanni aallarsimanerani qimaasutut allamut nuuppugut Puttaakkut nunaqarfianni nunaqalerluta. Tamatuma kingorna Soqqaq attavigeqqinngilara.
Kingunersuarileraa tusarpugut inussuinngooq Akilinermit tikeqisut amerlaarsussuullutik, nunaqarfissippullugooq Soqqakkut nunaqarfiannit ungasinngitsumi. Nunaqqateqartugununa arnamik utoqqasaanngortumik Puttaakkut eqqarliannik, taanna ueqartarsimagaluarluni uillartaannarsimasoq, kisianni qitornaqqortugami nallinnanngitsoq. Taannagooq angutaaguni angakkuusussaagaluaq. Inussuarnik tikiuttunik tusaratta oqarpoq: »Tassalu allaassanatik Soqqarmik akiniaajartortut. Kiisami Soqqaq periarfissaaruppoq.« Uangalu oqarfigaanga: »Illillu kujavarterniarit ilatit taqqavunga malillugit. Nuliaqarputit Soqqaap toqoraaneranut aallarniutaasumik, illillu nammineq Soqqaq toqoraammat peqataasimavutit.« Tamatuma kingorna kujavarterpugut Puttaakkut peqasiullugit. Kujavartertilluta nuliannguara ernigaluarluni toquvoq. Inooqatikkuminassusia eqqaasarlugu taamani aliatsakkaluarnarpoq.
Kujavarsimalerluta kujavartunit tusarpugut inussuit Soqqaq toqussimaaqigaat, illuanunngooq unngullugu, illua aserorterlugu. Taamaattormigooq akiuuttorsuugaluarpoq uffalu anguterpaallutik kisimi persarigaanni aniguisimaluarluni. Ima oqaluttuarput: Immaqagooq taamanikkut Soqqaq annakkusuummeraluarnermit kukkoqigami. Aniguillunigooq nanunngorluni aallartermat piniarnittaasa qimmiminnut nanorsiutinut malersortillugu angugamikku aatsaat toquppaat.
Taamani uagut kujavartertuarsinnarpugut. Savissivimmut pigatta ataataga tassani iliveqartoq tusarsimareerakku ingerlaqqitsinnata ilerra ornippara. Aamma tamanna uannut tunngasumik oqaluttuassartaqalaarpoq.
Qajarlu angakkussatut Soqqarmut ilinniariartornialeratta ataatama uannut tunniuppaa anguigaq taamani anguigarilersimasatsinnit pisoqaaneq. Uangagooq kingornussassara nassatariuagassaralu annaanaveersaagassaralu. Sunaaffami kingorna iluaqutigisarumaariga. Ataatama tunniukkamiuk anguikkap sunaassusianik oqaluttuutinngilaanga, aatsaat kingunerilillaraa oqaluttuassartaanik Soqqaap oqaluttuuppaanga. Tassagooq taanna ilagisimasarigaluatta Napaattuup tusarnaartai atermik ilisarsillutik sikisaannarput Napaattuup akerarilikkaminik toqutsissutaa. Napaattooq toqutsinermi kingorna inuilligami tutsaveqarsimanngilaq. Taava kingunersuarileraa ataatama Soqqaq taamani inuusuttuaraasarsuusoq peqatigalugu Akilerngup timaani angalallutik inuit perlerartut amiakkuini anguigaq taanna ilisarisoorsimavaa tigusimallugulu. Tassalu taamani angakkussatut ilinnialissagatta uannut tunniuppaa. Taamani tunniummaguli nassatariualerpara. Oqaluttuassartaa tusartinnaguli sunaaffa taanna ajornartoorfinni annassutigisarsimavara. Aamma taamani Soqqaq toqoraajartormat ilagigakku soorunami nassataraara, taannalu sakkulisaatigisimanngikkaluarukku taamani toqutaasimassagaluarpunga. Tassa taanna anguigaq. Taava taamani Savissivimmut pigatta ataatama ilerra tikikkakku eqqissaalerlunga tassanngaannaq malugitinneqartutut ippunga anguigaq taanna atorfissaarukkiga. Taavalu isumassarsiannit pisinneqarlunga anguigaq taanna ataatama ilerranut illippara kingornalu isumakkeerlugu. Tassa imaassimavoq innuttariniarnaveerneqarlungalu innunniartariaaruttunga.«
Ullorissap oqaluttuani tassunga naavaa.
#	
39
Qajaq qajartorniarluaqataalu ilaanni ukiakkut anguniarsimallutik unnoqigaa taarsikatareersoq timmukarput. Taamani silagissuulluni qatsungagaa paariarnerit inneruulasuinnaasut. Nunaqarfimminnut tikillutik niooqqaramik pileriallartut Peraapaluk peqanngitsoq. Taarpallaaqimmat takunianngitsuuinnarpaat. Aqaguani ullaakkut qaammaraa tikippoq. Sumiissimasoraluni aperimmanni allamik oqanngilaq: »Innersualikkaluarama.« Ilaasa paatsoorujussuaqaat. Taava oqaluttualerpoq:
»Kalutikka iluarsaallugit kingualaarsimallunga ilakka malillugit ingerlalerpunga innaarsussuaq avaqqusungarlugu. Siuninni paarnerisa inneruulaneri kisiisa takusarpakka. Taava innaarsussuup qunneraasartaa nallerlugulu ajornaqaaq qajara tungaanut saanniartuinnanngorpoq, sanguterniartaraluarama ajornaqaaq. Sarfarsiataartutut ilillunga tungaanut aallarama qajara kussangaalaaginnarpoq. Qunneraasartaa apulerlugulu taqqamunga ammartutut ilisorlu pulagama taamak sianigisaqaraluanngilanga. Ilisimasimananga ilitsorilerpunga illup iluaniillunga. Ila tupimT! Illup inui arnat qassiit angussuarlu, tamarmik qingaqanngitsut. Illuata ilua tamarmi puisit amiinik aalisalik, ujaqqanik saattunik qasaarluinnartunik natsisilik, qulissiussuit marluk ikumammata kialaartorsuaq. Illermi issiallunga ilitsorillunga tamakku qaatuutitsiarikka angussuaq oqaqaaq: »Qingaarniarsiuk!« Annilaallartunga arnartaasa ilaat nikuikkami uluni tigoriarlugu ornikkaminga qanoq iliallanngitsunga qingaarpaanga, qingaralu tammittoq akulaammini kaatoriarluni qinngama peerfia tagiaramiuk assaa aamininnguaqanngilarluunniit. Taamaalisorlu angutitaat oqarpoq: »Nerlerniarsiuk:« Taava arnat ilaata milliaq qisuk tigoriarlugu qulissiummit niusigami sassariallarai neqit pujualaarlutilluuku. Kaappatsassimaqinerama allerinagit nerivakka, neqit uulluarsimasut aaminertaqalaanngillalluunniit. Mamarluinnarput.
Nerisillunga sumik oqartoqanngilaq. Taava naammassillunga milliaq illuartikkigalu angutitaat oqaluasaalerpoq: »Uagut tassa innersuit, innaarsuup iluamiut. Aliikkutassaaleqileriarluta silap immallu taamaasinera iluatsillugu qaamiunnguanik naammattuuigaangatta isertitsisaratta. Ullumiaasiit piniartusi takugassi imaq iluarpallaaqimmat arlarsi isertissamaalerpara, illillu ilannit avissaaqquttoorallartillutit tamaanga isertippatsigit. Qanga qaamiuusimagaluarpugut, nunaqqatigiippassuullutagooq. Taava ilaanni nunaqqatigiit annaartuutileriaramik sakkuaatilersimapput sunalu isumagisimanerlugu imminnut qingaajarlutik. Taamaaliuutereeramik kanngusulerlutik innaarsuit iluinut inissillutik. Qaamiunik takkuttoqaraangat qingaartarpavut qaamiuusimagaluarnerput eqqaallugu qingalinnik isigisaqarumaneq ajoratta.«
Angutitartik oqaluasaartillugu arnartai oqassanatik ammererujoorput. Qiviallattaarpakkaasiit ammerisaat kusaginermit. Nunaqqatigigaluarput Mernuap nulia ammerillaqqissoq suliaanik takkuigisaraluarpara, kisianni innersuit arnartaasa suliaat asseqartinngilakka aatsaat taama amernik mamingi qaqortigisunik takugama, uluttullu takugakkit ulugaat qitulisaagaannguatsiangaaramik eqiterluariarlutik soorlu assaat iluinnaaniilersartut. Immaqa tamassa oqortussaat.
Inoorpianngitsorsuarni isersimavallaaleqigama angerlarniarnissara eqqaasalerpara. Taamalu aneqqussanngikkaannga. Eqqarsaatikka nalusimannginnamigit angutitaat oqarpoq: »Angerlarnissat eqqarsaatigilerpat. Innersuaqatitta ilaat imaattaraluarput qaamiut isertitatik angerlartinngitsoortarlugit toquttarlugit ilaliutiinnartarlugilluunniit, kisianni uanga taamaaliorneq ajorpunga angerlarsernerup ilungersornassusia misigereersimagakku, ilaanni alliarutsinit tigusaallunga angerlanngitsuungajakkama. Taamaattumik angerlartiinnassavakkit. Nikueqqullutit oqaruma qaamaninnguup ersitsussap tungaa orniinnassavat.«
Arnartaasa qulliit inneerutitingajallugit qassuppaat. Taava akinni qaamaninnguaq takullugulu nikueqqummanga tungaanut aallarpunga. Qaamaneq isigiunnaarlugulu takulerpara qajara ikkivigeriaannaasoq, taamaallaallumi ikkivigigakku. Tunummulluunniit qivianngilanga. Taava qooqqersimanermit anillaakkiartulerlungalu siorsuallammat tungaanut qivialersungalu taamaallaat massappallakkami, qingara inimini nipinngaratannguarpoq.« Taama oqartorlu tusarnaartaasa qingaa qiviarpaat, iniminiippoq kisianni sangungaalaannguarluni, siornatigut taamaanngikkaluarami. Tassalu Peraapaluup innersualikkaluarnerata ersitsumik uppernarsaataa.
Taamani ullaanngoraa Peraapaluk tikikkami uernarnermit oqaluttuareerlunilu innarpoq ullorlu naangajallugu sinilluni. Iterami nerereerlunilu anigami qissiaminaatsiaq umiap issoraatut ittoq eqqukkamiuk sanalerpaa, nulii qulissersoq. Nuliami pisarnermisut qulissikkani kissaliinnartut niunialeraluarmagit oqarfigaa: »Uatsi, suli naammalinngillat, qalaarniarallarlit, nererusuttut panersuttunik nerissapput.« Nuliata naalaannarpaa. Nuliami qulissikkani qalaartut niunialeraluaraangagit suli naammalinnginnerarlugit unitsittaraa. Aatsaat sanaani qisummit millialiaq inersimallugu sassarlugulu oqarpoq: »Igaatit naammalerput uunga niuniakkit.« Nuliata nioriallarai naamik aagasaarninnguaqanngillalluunniit, tassali qalangaarsimagamik, pujuaarlutilluuku. Taava nulii oqarfigaa: »Orsumik iggisissaannik eqqussiit.« Nerigami nerigami nungunnagit taamaatillunilu oqarpoq: »Takanna neriniarsigit.« Ilagisaasa nerigamikkit mamarsangaaramik tassuuguinnarpaat, mamaraluartitsiinnannguatsiavillutik. Sunaaffagooq innersuit igaavisa assinginik
neriumasimasoq. Kingornagooq Peraapalukkormiut taamaattortullattaaginnalermata nunaqqataasa aamma issuartalerpaat.
Kingunerileraa nulii ammerisoq isiginnaalerpaa. Isiginnaaginnaraluaramiuk ammerisai tigullugit misissuataalerpai. Taava nulii oqarfigaa: »Uku oqortussaassagunik mamiluppallaarlutillu qeratavallaaqaat, mamigissarlugillu qitulisarniakkit.« Soorunami nulia tupigusuallakkaluaqili siornatigut taama oqarfigineqarneq ajorami angutillu tamakkuninnga uparuaaneq ajormata. Uinilu pinnagu panini eqqaminiittut saariarlugit oqarfigai: »Uku ataatassi narrugai mamigissarlugillu qituliorsarniarsigik.« Aasiillimigooq ammiai kusanarsipput. Peraapalukkormiullu ammerillaqqinnermikkut tusaamasaalermata nunaqqataasa issuartaleramikkit suliarilluakkanik amiuteqartalerput.
Taamaalilluni Peraapaluup innersualikkaluarnera asuliinnanngitsumik kinguneqarpoq.
#	
40
Sineriammi avasissorsiortut ilaat takusaqarniartarsimapput umiarsuarninngooq eqqumiitsunik ingerlaartunik. Kisianni ersigigamikkik qanilliniartarsimanngilaat. Taamaattumik takusaqarniartartut oqaluttuaraangata soorunami tusarnaartaasa upperisarpaat, kisianni takusaat aliortugaatillugit. Taamaattummi nalliutikulaartuummata.
Qajaq utoqqalereerluni inuusuttortani ilanilu kujammut noqqillakkaluttuinnarmata kujavartersimavoq, aappaatigut nunaqarfigisani qimakkusuppallaanngikkaluarlugu kisianni aamma aappaatigut anernerminit pisinneqarluni naamminertaaq ingerlaqqinnissamut noqqingasutut misigisarami. Ullorissakkut qangali kujavarteqqereersimapput, Qajakkullu qaniginerusaminni nunaqqataat tassa Peraapalukkut Atsiakkullu. Allanillu aamma nunaqqaterpaalussuaqarput nunaqqataanerminnik sungiussiinnarsimasunik.
Kujavarteramik nunaqarfikkuminartitaminnik qajartorniarfigissumik tikitseriaramik unikkallarpunaasiit. Tikisaat qajartorniarfigiinnartuunngilaq, timaa tuttulissuuvortaaq, tassalu nuna taamaattoq oqilasoorsuup Atsiap nunaqarfikkuminartitaa. Tamaani nunaqammersorlutik Qajaq utoqqaleqaluni toquvoq. Nunaqqatai oqartarput: Qajarooq anorlersorsuarmi perluttumilu ilaanni kisimiilluni qajartoraangat sikkorluttumilu angalagaangat isumagisaraluaramikku isumagissaarpaat, nalunnginnamikkugooq imaani ajunaartussaanngitsoq.
Ilaanni ukiassalillaraa qajarpaat sinerissap avasissortaani piniarniartut eqqumiivissumik takusaqalerput: Qeqertannguit arlaanni angallat eqqumiitsoq ikkarleqqasoq, ersillutillu inuit timaaniittut. Aliortugaannaasoralugu isigiqattartaraluaramikku naamik allanngorsinnaanngilaq, isinut salloqittaataannaasimannginnami. Allamiorsuuppata sorsunniassappatalu ikigisuulerlutik nunaqarfimminnut angerlaannarput angakkortartik siunnersioqqaarumallerlugu.
Taamani Kullutortoq angakkortaavoq, tassa taanna Seeqquap Qajap nuliata eqqarliata uia. Taanna piniarluartuunngeqaaq, piniarniaraluarluni pisassanut ungasissoq. Sunaaffami ilaanni piniariaraangami angakkussaannartarsimasoq. Angakkuuneq qangali kajumigisarisimagamiuk. Angakkunngorniarsaartalermat Qajap ilalersimavaa ilinniartittarlugulu, nunaqqatigiinngooq angakkortaqanngitsuussanngimmata. Kisianni aamma ilungersoraluaqaluni poqiitsuusimagami. Taamaattormi ilungersortarnini iluaqutigisimallugu angakkuersaaraangami iluatsitsisarpoq, pingaartumik Qajap toqunerata kingornatigut.
Qajartortut tikikkamik takusartik tupinnartoq oqaluttuaraat angakkortartillu oqarfigalugu paasiniaaqqullugu. Kullutortoq taama piumaffigineqarami sapiutiimmeqaaq, aali angakkortaalluni. Taava Peraapaluk utoqqalilluni aallassaarneq tikkuariarlugu oqarpoq: »Peraapaluk paasiniaaniarli, taanna innersualissimasuugami ilisimanerussaaq, immaqaaku tikeraagaasa ilarsui.« Taama oqarmat Peraapaluup akivaa: »Innersuit nunap qaasiortuunngillat, allaassapput. Angakkuugaanniaa paasiniaanissaq pilerinaraluaq. Qajaq uaniitinnarseqaaq.«
Allatummi ajornaqimmat Kullutortoq angakkuersaartussanngorpoq.
Qajamuna ernerisa ilaat Akisartu silassorissoq. Angutaata oqaatigisarpaa aataqqiusisartorooq. Piniarluartuuvoq angummilu angakkutut periaasiinik malinnaalluartarsimalluni arriitsumik angakkussatut peroriartortoq, angakkumillu pillaqqissumik ilinniarfigisassaminik ujarlissalluni periarfissarsiuinnartoq. Ineriartortilluni Kullutortukkut Qajakkormiunit ajorsartinneqaratik inuusut sungiusimavai qitornaallu allisaqatigisimallugit. Taamaattumik nunaqqatimi ilaasa Kullutortoq angakkuuneratigut quiassuaannartaraluaraat Akisartup ilumoorunniarlugulu illersortarpaa. Tassalu tamanna Kullutortup angakkuunermini nakooqutigisartagaa.
Kullutortup Akisartu ornillugu oqarfigaa: »Paasiniaaqqusaagama allatut ajornaqimmammi paasiniaassaanga. Kisianni kina paasiniaaffigiumaarnerpara.«
Akisartup akivaa: »Takuat, oqaluttuutissavakkit. Aataqqiutiga Avataq angakkorsuusimavoq. Akilinerminngaanninngooq maanga nunasiartornialeramik toorninermi arlaanni ilisimatinneqarsimavoq nunarsuaq tikisassartik allamiunik inoqalereersimasoq. Taamani toornereerluni pitsiaralugu oqaluttuaa suli eqqaamaneqallattaarami.
Toornillutit aataqqiussuara orninniaraluarniariuk ornigussutissannik pitsiupallariarlutit.«
Aatsaat taama Kullutortoq ajornarunartigisumik piumaffigineqarluni misigaaq. Piumasat ajornaallattaraat. Eqqarsalaariarluni Akisartu oqarfigaa: »Soormi illit ooqattaarnianngiliuk? Illit aatassuarigakku tikikkuminartinnerussavat.«
Akisartup akivaa: »Uanga suli angakkuunngilanga, tassa angakkup suliassaa. Ilimaginngikkukkit oqaluttuunnavianngikkaluarpakkit.«
Unnukkut Kullutortoq toorniuataalerpoq. Inngilerami asulu kakkakkuloqaluni, inngerusiullaqqissuugamigooq, Tamatumuuna nersugarisarpaat. Akilluni tusariat inngileraangata anersaamerluttaqaaq ilungersunnguatsiarluni. Taamaalluni silaannarmut aallarpallappoq. Sivisunaalillarluni qaammaateqquvoq.
Qilerussaajareermanni arngajuersereeramilu oqaluttualerpoq: »Toornama silaannaliaassisigisartakkama aallarukkaminga Ullormiunut pissuppaanga. Naapinniagara tassani naapippara, tassalu Avataq, siulitsinnik Akilinermit nunagilikkatsinnut ikaarussisoq. Taanna ornippara ilisimasorsuusoq oqaatigisarmassuk. Avataq oqarpoq: »Allamik inusseqigamik?« Taava oqaluttuuppara qajartortut takusaannik. Avataq nangippoq: »Allassaanaviannginnami, naapinngitsoortussaannginnassi. Orninniarsigik, siulliullusi akeqqinnginngikkussi ajussanngilaq.«
Taannaasiit Peraapaluk nipaaginnanngilaq: »Oqannginnamimi kikkuusut?«
Kullutortup saariarlugu akivaa: »Oqanngilaq, kisianni, innersuaannaasuuppata orneqqunavianngikkaluarpai.«
Ilumoorsaaqqammersimaruttorlutik aamma tassa qungujulaarallaripput. Akisartu isumaliuinnarpoq: Ilimagisannit torrallanneruaa.
Unnuaa pikigamik umiamik qajarpaalussuullutillu qajartortut eqqumiigisaminnik takusiffiannut aallarput. Taamaluaasiit aliortugaannaassasut, peerutereersimassasut, angakkortartik Kullutortoq toornigami ilumoorsaaraluaq upperilluannginnamikku. Erseriallaraat takusatik suli tamassaasut, angallat ikkarleqqasuunnguatsiartoq timaanilu inuit. Umiaq qeqertamut allamut qimakkallarlugu qajarpaaluullutik takusatik ornilerpaat, avissaangallutik, sakkutik tigoriaannanngorlugit. Suaarfissaq naammalersorlu qaannat unipput, tassalu inuit pingasuunnguatsiartut sissamut angallatimik tungaanut atertut takullugit. Angallatertik tikinngitsiaraat qaannat ilaata nipeeraanngitsumik timmut suaarpai: »Kikkuuisi« Aammamigooq immikkut suaartussiaqartaramik. Taamanigooq suaartoq peqqarluni suaarpoq. Serminngooq killinganiilluni timmut saalluni suaaraangat sermeq qulloortaraluarpoq.
Timiminni akillutik suaaraluarmata paasigaluanngilaat, allatut oqaaseqarnerput nipikiinnarnerpulluunniit. Qaannat timmut qanillineroqqipput. Tamatumuuna suaaqqimmata nipaat tusaalluaraluarlugu oqaasii paasigaluanngilaat.
Inuimmiuku allat. Tikitsisimik atisaannit allaasunik atisaqarput. Marluk angissutsimikkut takuminaqaat silalisimasutullu ittunik nujaqarlutik umilissuullutillu. Pingajuat ilaminit minneruvoq qernertunik nujaqarluni umeqarnanilu, soorlumi tassa inuinnguaq. Angallammik ikkarlisimasup eqqaani uninngaannarput sakkuusinnaasunillu tigumiaqaratik. Ussersorlutik qaaqqusisutut ipput suaartaatigalutik, kisianni oqaasii paasissaanngillat. Qaannat uninngaannarlutik inussiatik piinnarnagit angallataat eqqumiigalugu qiviallattaartarpaat. Umiamit angisuumit takumanarneroqaaq tamarmilu qisuinnaalluni. Aatsaat taama iluatigitsaappaat.
Ornigisut Peraapaluup ernera Maassak siulersortigaat. Taassuma qajaqatimi ilaat oqarfigai nioqatigeqqulluni, ilatik niunatik avatiminni sillimassasut. Maassakkut niugamik anguikkatik pisissitillu nassarlugit tikisatik qanilliartorpaat anguigariarfissarlu naammaatilermat unillutik. Imminnut oqaluunniaraluarput paasisinnaanatilli.
Taava ussersuataaginnalerput oqaluutiitigalutik. Umiiarnerit ussersornerisigut paasisinnaasoraat avanngaanniit aggeraluarlutik anorliliussaallutik tamaanga tipillutik ikkarlissimasut angallataallu aseruasimasoq. Tassami maanna inuit pingasuupput, ussersornerisigullu aamma paasisoraat amerlanerusimagaluarlutik ilaat angallammik minnerusumik kujammut ingerlaqqissimasut.
Taava suli ussersuataarlutik angallatertik Maassaap anguikkani silugullugulu suaarpai uneqqullugit. Paasisimagamikku unipput kisianni nalunaarniannguatsiarlutik sakkulersorniannginnamik. Taava Maassaap angallataannit aleqquai qaannallu niusimanngitsut nioqqullugit usseraallugit. Niummata ilaat umiiarnernut nakkutilliisuliuteriarlugit umiarsuaat misissulerpaat.
Tassami tamarmi qisuinnarluinnaavoq savittut ittunik qajannaaqqusersugaalluni. Usii soorlu aalassatsinneqarsimanngitsut: Nannut puisillu amii, qernertat aarrillu tuugaavi soqqaallu. Ilaqaripputtaaq puuliarsuarnik mitit ulluinik tattoqissimasunik. Sumut atugassarinerpaat. Tamakkuli takornagarinnginnamikkik tupiginerusaat tassa sakkui, anguikkat naaligaatillu assigiinngitsukkuutaat ilaat suangasunngorlugit sanaat, savissuillu, tamarmik saviminernik attorlugit kilernaannartunik ulornallit savissallillu. Tamakku tamaasa Maassaap ataatsimut katersortillugit immikkoortippai tikisaminnut tigoriarsinnaajunnaarsillugit. Taamaalioreeramik qeqertap qaavanit suaartarlutik umiat aggersippaat.
Umiat tikiummata inuppaalunngoqigamik taannaqa umiarsuaq usii eqqaannariarlugit aserorterlugu aallartippaat. Allatummi ajornarsimaqinermat umiiarnerit angallatiminnik aserortereqataaginnarput immaqalu piaaraluneernerlutik tikitsisitik nukissuarminnik takutittarlugit. Inuit nakuartaminnik nersusaqartartut nakuarsuarsipput. Tasamani qeqertami nioqqagallarput aserorterillutik, aserorterneralu naammassigamikku umiaq pileriginerusaminnik usilersoriarlugu angerlamut aallarput umiiarnerit ilaasoralugit. Nunaqarfimminnut tikimmata qimatuusut tupigusoqaat takornartallu kiinaat atisaallu allagalugit attualaartarniarlugit. Nalunanngilaq takornartat periusissaaleqisorujussuusut, tikiffimmillu illuminnut isertimmatik nerlerlutillu allassarlutillu ippingiatunnguatsiaraluarlutik qanoq iliuuseqanngillat. Tikikkamik aqaguani takuaat nuna qerinnarsereeraluartoq tikisatik illuliorlutik aallartissimasut. Maassaallu tikkuartorlutillu illuliariligarlu tikkuartarlugu suleqataaqqunnguatsiarmatik ujaqqanik qarmassanik assartuilerput eqinnaaqalutik namminneq illussarinnguatsiaramikku. Taamaappormi.
Ukioriartornerani sikunissaata tungaanut sila atussaatillugu umiat umiiarnikunik assartuiuarput sulilu nungunnagit sikkuttoorlutik. Tigunngisaraluili tasamani isumannanngillat. Inuit atortussartaaminnik pissarsilluarput. Pissarsiaannit pingaarnerpaaq tassa savimineq. Ujaqqanik saviminingasunik sakkoqareersimasuugamik saviminivik uitsatigeqaat, savimernullu atoruminassusia umiiarnerit sakkuliaannit inereersimasunit paasereerpaat. Sakkullu taakku Maassaap nammineq paarai nalinginnarineqassanngitsut, pisariaqarfiisigut atortagassat. Kisianni pingaarnerpaaq tassa saviminiuteqaleramik namminneq piniutiminnut ulornartassanik saviliassanillu qussaatassanillu tuuminnullu suugartassanik naqquliassanillu, kiisalu meqqusiassanik.
Umiiarnerit illussaat tassuuguinnaq inerpoq. Illu qisunnik aaverissaarpoq allaallumi qisunnik illiseqarluni, Maassaap tamakkuninnga erliguutinnginnamigit, tassaniillutinngooq taamalu atorlutik peqqumaatissaaniassammata. Illussaminnut iserternialermata umiarsuarminni usigisimasaat ammit ullullu tunniuppai, taamatullu pialuit allat namminneq atorfissaqartinngisatik imaluunniit atorfissaqartinngikkallakkatik, taamaalillutinngooq toqqorsimasuatsiaassammata.
#	
41
Taamani umiiarnersiullarmata nunaqarfimminni angerlarsimanngitsortaasoq tassa Atsiaq, ilami taanna angerlarsimaqqartortuugami. Nuannarisaa tassa nunap timaaniinneq, utoqqakasinngoraluarlunilu oqilanersua angallarissusialu taamaaginnaramik ila qanoq tikisaqartartiginerpoq. Ilaanni inuusukaanik ilaqartarsimagaluarpoq, kisiannigooq angalaqatini tamakku oqilaagalugit qimattuaannartaramigit. Oqilassusia angallarissusialu eqqartorneqaleraangata oqartoqartaraluarpoq tamassagooq tassa angutaata angakkorsuup Soqqaap kimitsinera. Namminerli oqartarsimavoq taamaattoqanngitsoq. Ataatanigooq imminut sunniuteqanngilaq, namminerunagooq tassaasoq siuaasami Aqissiarsuup anernerata pulasimasaa.
Ukiallartoq tikippoq. Nunaqqatini tikippai inunnik allarsuarnik nunaqqatitaarsimasut, nunaqqataasalu oqaluttuuppaat umiiarnersiorsimanerminnik. Oqaluttuutereermanni oqarpoq: »Inuit allakkajaat naapitassaasaramik. Aamma uanga pavani inussuarnik allakkajaanik naapitseqisunga. »Aasiillimiaasiit ilaasa tusarfigiumallerpaat. Oqaluttualerpoq:
»Angallavigisartagara qanittoq qatsullugu ungasiliarumallersimavunga nunap timersua kajungernarpallaaqimmat. Nunarsuaq napiinnarlugu ingerlagama tikippara kangerlorujussuaq qinnguatungaa ilulissanik ulikkaartoq, sunaaffami qinnguani sermeq iigartartulissuaq. Nunamik taama meqqoritsigisumik tikitsiuitsuugama tikisara alianaagilerlugu tamaani uninngaavaalerpunga nerisassarsiniaannartarlunga. Taamaallunga ilaanni tuttunnguarsiorlunga takulerpara tuttu pangalittorujussuaq soorlu eqqaqqukkiartorluni. Qamaannarlunga ungasinnani sanioqqutilermanga pisikkakku taamaallaat qerattarami. Ornillugu tikikkigalu taaka aggerfiatigut nueriallartut inussuit marluk, arpaannaq. Soorlu tassuuguinnannguaq eqqannut pillutik unipput. Isumaannarpunga: Taama taanertutigalutik ila oqilassusii. Uannimmi taanertunersuugamik. Tamarmik kapuummik sakkulisarput, allanik sakkoqanngillat, pisissinnguaqanngillalluunniit. Qanoq piniannginnguatsiarmannga uangattaaq ilaginnarpakka. Oqalukkaluarmata oqaasii paasigaluanngilakka, ussersornerisigulli paasisinnaasoraakka.
Pavungaannaq usserarmata paasivara tappavani nunaqarfeqarnerartut. Tuttut malersuinnarlugit piniartarsimavaat, qasusillugit angugaangamikkit kapillugit toquttarlugit. Taamaakkunik arpallaqqissimassaqaat. Pisisseqarsimannginneramik pisissera alapernaasinnguatsiaraluaqaat, kisianni qanillinianngillat, aammami uanga qanilliniannginnakkit. Taava soorlu taama peqqusaalluni aqissinnguaq eqqatsinnut mimmat ungasialaaqalunimi ussersuuppakka piseriassagakku isiginnaaqqullugit. Ungasiarigaluarlugu piseriarakku qarsora kappusimaratannguarpoq illuatungaatigullu anillaalluni. Ila tupigusunnguatsiaqaat. Isiginnaarusaaginnarsinnaannginnatta ussersuuppakka tuttutara aattussagakku aleqqullugit, paasisimagaminngalu nujutseramik alingaallarlutik unipput. Taava tuttutara aattorakku illinnarnersiugaannarnik nammaasseriarlunga nammakkerlungalu ussersuuppakka sinnera peqqullugu. Taavaasiit aamma isumassap tikikkujaanga: Kisimik oqilasuusorissanngillat uangalu takutilaariassagikka. Taava aallarama arpaasinnguara ilalaarlugu malugilerpunga taavaana qaqqakullassuup eqqatsinniittup qaavanut pereerlunga. Malissangatikkaluarama taamak iniminnit aalassassimanngillat. Taavalu aatsaat soorlu quilertaammisutut misigalunga tarreriarlugit qimarratigiinnaqaakka.«
Atsiap oqaluttuani tassunga naagaalu Akisartup aperaa: »Atisaasami qanoq issusiinik malussarfigigaluanngiligit?«
Atsiap akivaa: »Puisit amiinik atorput, qulitsaat samungarujussuaq killissimagamik soorluluunniit qarleqanngitsut. Kisianni arpattut paasisoraara qulitsamik ataatungaa timiminnut uligullugu qullartersimasaraat: Atisaannili eqqumiiginerpaasara tassa nuilaata portunersua.«
Taava Akisartu oqarpoq: »Tassa allaanavianngillat tunersuussapput, siulitta oqaluttuarisartagaat Akilinermiikkallaramik ilaanni naapittoortakkatik. Assigiinngitsumik oqaluttuarisaramikkit, ilaasa akeqqersimasuutikkaat ilaasa ilakkuminartittaraat. Allatut aamma illutik assigiinngitsuusarsimagamik. Sunaaffa aamma nunataatsinni naapitassaalersimapput.
#	
42
Nunaqqatigilikkatik umiiarnerit aliikkutarilluarpaat. Taakku marluk inorujutarsuit akutarsuit ateqarpunngooq aappaa Uunngua aappaalu Guutumuut, pingajuallu terittoq inungasoq Iikili. Siulliit marluk nunaqqatitaaminnut akuliunniangaanngikkaluit taanna Iikili malunnartumik akuliunniarneroqaaq, asulu inuit oqaasiinik ilikkariartulertoqaluni.
Inuttut pisinnaalaaleriaramili inniffitik oqaluttuunniartalerpai. Qavanersuarooq nunaqarput inuppassuullutik, taannalu taannarisarpaa sunaanersoq »karalaan«, immaqa nunaata aterisimanerpaa. Tuttut tikkuartarlugit oqaluttuarniartarpoq karanlaanimi taamaattunik peqarlutik, tusarnaartaasalu paasisoraat nunaminni tuttuuteqartut. Aamma paasinnguatsiarpaat qeqertami nunaqarsimagaluarlutik imarsuaq ikaarlugu karanlaanimut pisimasut. Namminnerooq tamaannarsimapput piniariarlutik arfernik, qernertanik aavernillu puisinillu, taavalu nunaminnut angerlaleraluarlutik anorersuarmit umiiarfimminnut tippussaasimallutik.
Umiiarnerit nerisassanik ajorsartinneqanngillat. Inuit pisaat suulluunniit piumasatik pisinnaavaat. Inuit paasiaarpaat umiiarnerit tuttup neqaa piumaneroqigaat, aamma timmissat assut piumasarpaat. Kisianni tamakkuninnga pissaqartinnatik neqi sunaluunniit ajorinngilaat. Neqit igasarpaat iluamik uullugit, taamaattumik inuit isumaqartarput innersuarnik naggueqarsoralugit. Kisianni mamarinerunnguatsiaqaat neqit siatat.
Kisiannimi umiiarnerit tunitsiiginnartuunngillat. Pisinnaaffimmikkut inuit piniariaqatigisarpaat, kisianni inuttut piniariaasii sungiusimannginnamikkik ikiortaanerusarlutik. Taamaallutimmi iluaqutaasaqaat nakuarsuugamik pitsorissuullutillu. Nalunanngilartaaq pisissersorneq sungiusimareeraat. Pisisseq sakkugalugu ukalerniartarput aqissinillu nigaartuiniartarlutik, tamassaappummi namminneq mamarisaat inuit neqissatut soqutiginngisaat. Taamaaliortarnerallu aamma iluaqutaanngitsuunngilaq, nukappiaqqat issuaasarnerat ilinniutaavoq.
Aamma piniartaatsimik inuit nalusaannik takutippaat. Inuit paasinngikkaluarpaat suna siunertaralugu umiiarnerit soqqanik qulluisartut amitsunnguanngorlugit, taavalu qullukkatik katiterlugit allunaasaasiaralugit uiguleriiaariarlugit isuatigut oqimaaloqutserlugillu oqummersaleriarlugit ineramikkit siku putullugu aalisalermata alutorsaatigineqaqaat. Ullup ilarsua aalisaraluarlutik susaartarmata aallaqqaataani illaruaatigisaraluarlugit kiisa naggataagut qatsukkamikkit soqutigiunnaarlugit ilaginnaannalerpaat. Taavali ualit ilaanni tikileriallartut natsinnguamik uniaaqarlutik, sunaaffa aalisaloorlutingaasiit puisimik amusillarneramik. Puisip
allua iluatsillugu ningitsisimariaramik taama pisassaminnik ilimasunnatik iluatsitsisimapput.
Umiiarnerit sianiitsuusimanngillat. Puisimik amusinermikkut paasisimavaat sissamit avasinngitsumi pingaartumik ilulissat eqqaanni sikup saalimanertaani puisit anersaartorfeqartartut. Taavalu eqqarsarsimariaramik qassusiulerput allunaasaatinnguatik eriagisarujussuatik soqqarnik allunaanillu tapertorlugit. Taamaattuliulermata isiginnaartui alartaaseqaanaasiit sanaatillu qanoq atorumaarneraat assut pissanngatigalugu, aalisaammik ningitsiinnarlutik iluatsitsimanerat ajasoorutigisimagamikku. Qassusiatik inersimallugit sikuliaammatigik alutorsartut malinnaapput, nukappiaqqat pingaarnerullutik. Avasinngitsumi ilulissap killingani puisip allua tikeriaramikku tassanngaanniit qisuup takisuup nassatamik isorartoqataani putuliorput qisullu taanna iluaqutsiullugu qassusiatik putut marluk akornannut nivinngarlugit. Taavalu nivinngaannariarlugit angerlarlutik aallarput. Sila atussaatillugu ullut tamaasa qassusiartaraluarput, napittorsisimanngikkaluarlutillu qassutitik nivingatittuarpaat. Taamaallunimi ullut ilaanni napititsisimaratannguarput, natsinnguamingaasiit. Nunaqqatitaavi tupigutsakkamik. Tassalumi sikuernissaata tungaanut pisaqallattaaginnarput.
Uunnguakkut Guutumuullu illuminni angerlarsimanerusartut taanna pingajuat Iikili, inuit Iikilinnguamik taasagaat, inunnut ataniartorujussuuvoq illuinullu pulaarajulluni ilaannilu allaat unnuisarluni. Isersimaffimmini assani sarliaannajuippai sanaloortuartuugami. Qisumineq tigullugulu sanaleraraa meeqqat pinngualiuullugit soorlu inuusanik nersutaasanillu. Inuusiannaavi immaqa tassa nunaqqatigisimasamisut ittut, eqqumiikajaartunik ilusillit. Ilaannilu tamakku qatsussimariaraangamigit inungasunik inuusioraraaq, isersimaffiilu inuusiaasa ilaannik ilisarseriarlutik illakasillaaraat. Aamma taamaalluni nersutaasiorujoq tuttutut ilusilimmik, taavalu ineramiuk eqqua iterseriarlugu qisuminermik pamissermagu isiginnaartui qitutsingajapput ikasaannarluni taamaaliorsoralugu, uffa Iikilinnguaq annuliullugu nassuiaaniaraluartoq taqqavani nunaminni taamaattunik uumasuuteqarlutik. Taamatullu aamma quiagitigaat ilaanni qisumineq ulamertoq tigoriarlugu itersersorlugu meqquliisaliarimmagu naatsunnguanillu amitsunnguanik niulerlugu. Tamassagooq aamma taqqavani uumasuutaat.
Taamaalluni Iikilinnguaq pulaartagannaaqalerpoq nalunarani takumasaqalersoq, takumasaalu tassa niviarsiatsiaq Pappangasukkut paniat. Taavalu taakkua illuannit anerpiassaarlunilu unnuit ilaanni unnuissalluni niviarsiatsiaq taanna tutsiukkamiuk tassa nuliarilerpaa. Nuliarilerlugulu nalinginnarmik sanaalukkunnaangajalluni sanaamik nutaamik aallartitsivoq, sunaaffa qattaavaliortoq. Ila sananera eqqumiingaarami. Qisuit amilimaartut ataatsimut katiterpai kaajaluisanngorlugit kanneri iperisimatillugit tutsilluariarlugit qisunnik kikiattarlugit. Taavalu katiterlugu ineramiuk ammalortuliamik natasseratannguarpaa sinaa napasut itersinerannut pulatitamik, aammalu taanna qisunnik kikissersoriaramiuk taamak ajorluinnarunanngilaq. Napparsisani ineramiuk qisummik ikaartitamik tigummivilerpaa. Taamaalilluni Pappangasukkut panissuat qattaavartaarpoq eqqumiitsumik allat piginngisaannik, soorunami taanna angajoqqaavilu perruumaataaraluaqilit.
Iikilinnguaq ilaminut angerlatsiartaraluarluni kiisa ningaassivimminut nuulluaannarpoq. Ilaasa ajorisimannginnamikku ilaginnarpaat, sunaaffami Iikilinnguup taamaaliornera iluatsitsiniutigiinnaraat.
Ukiorsimareerluni upernarami aasariartulersoq nunaqqatigiit ilaat pisarnermissut taamaalinerani piniarfigisartakkaminnut nutserallarpunaasiit nunaqarfitsik piniagassaqarluaraluartoq ukiup taamaalinerani allamut nikikkusulersaramik. Taamaalimmat nunaqarfiat inuerutiusarallarpoq.
Ullaat ilaanni nunaqarfiup inutuariligai iteriallartut umiartik napasorsimasoq taamak peqarluinnanngilaq. Ilaminnik aallartoqarsimanngimmat assut tupigusuallapput, pasitsalerlutillu umiiarnerit illuat takuniaramikku taamak inoqarluinnanngilaq. Inoqanngiinnanngilarmi, piit nalinginnaat illumiititat ilanngartersimaqaat, aamma tuugaat nannullu amii puuliallu ullunik imallit peqanngillat. Nerisassat peqqumaatitik tamaasa aallarussimavaattaaq neqinik sissamiititanik ilallugit. Pasitsalerlutillu sakkuutit Maassaap toqqorsimasai inaannut takuniaramikkit kingorarpaat. Kisianni kingorna paasineqarpoq ilaat Maassaap nammineq kisimi ilisimasaminut toqqorsimasai tigunngitsoorsimagaat. Uunngua Guutumuullu qimaasimapput umiatuaalersoq angallatigalugu, tassalu periarfeerussaareerlutik. Sianigineqaratik ukiup ingerlanerani qimaanissaminnut piareersarsimapput, Iikilinnguarluunniit pasitsassimanngilaq.
Nunaqqataat aallaarsimasut qimaasunik tusaramik assigiinngitsuningaasiit oqaaseqartarput, ilaasa nunaqqatigiligatsiarsuatik allakkajaat annaagamikkit ajorusuutigigaat, ilaasalu qimaanerat qujamasuutigiinnaraat taamagooq immikkoorniartigisut oqaasiilu taama paasissaanngitsigisut aarlerinaatsumik inooqatissaanngimmata. Nunaqqatigiit oqalumasartortaata Pappangasoq naapeqqaaramiuk oqarfigaa: »Uffa taakkutsiarsuit qimaanatik inungasortakasiat taanna qimaaginnarsimasussaq.« Pappangasoq taamaallaat uumilaasarami. Maassaap qimaasut taakku pinnagit sakkuutitsiarsuit aallarussaat assut uggorai, uffamigooq tamakkerlugit toqqorluaannarsimasassani. Akisartu oqarpoq tupiginagit, taamagooq angerlarserluni naalliunnartigisoq, qujaannarporlugooq allanit pineqarnatik namminneerlutik qimagummata. Ilumigullu isumaliuinnarpoq: »Tamanna aallarniutaalaaginnarallarpoq, naapitseqqikkumaarpugunngooq.« Tassami naapitsilaarnertik tamanna tassaatippaa siuaasami Avatap pissaanermit imaannaanngitsumit ilisimatinneqarluni oqaaserisimasaasa ilumuussusiannut uppernarsaataasoq.
Qimaasut iluatiginerusaminnik aallarussaqarsimagaluartut umiiarnernit pissarsiaat allanngunngitsutut ipput. Tamassami suli qisuppassuit saviminikujuillu qimaasunit namminernit iluatinnarnerungaartut. Qimaasullu aamma qimatatik allamik qimatsivigaat, tassalu oqaluttuassarpassuarnik pingaartumik ilallattaagaariarunik nutarterneqartarlutillu qaqugorsuarmut oqaluasaarineqartarumaartunik.
Iikilinnguaq umiiarnerni kiserngoruppoq, ilamilu qimaanerat qanoq iliallaatiginngilaa maqaasisimanngeqineramigit, ilami inunnut akuliutivissimagami. Qimussernermut sungiussilertorpoq qajartorniartalerlunilu allaat. Qajartorniartaleqqaarluni kinngugaangami avasiartukasimmit timmut naluttarnera nunaqqataasa kakkagisaqaat, ilamigooq soorlu tassa puisinnguaq. Taamaattoq ukiut qassinnguit nunaqqataareerluni ullut arlaanni kisimiilluni qimusserluni piniarniartilluni tikinngitsoorpoq. Illerni sikumut sikupalaavimmut sarfap neriortuagaanut atapput, taamaattumilu nakkaraanni nallorissorsuugaluamiluunniit annaffissaqanngilaq. Inuit navianartutut ilikkaassimasaanni sikusioriaraluarsimavoq. Nunaqqatitaaminit maqaasineqaqaaq, tassami taakkua ilavimmissut naatsorsuussimalereeraluarmassuk. Qimatarai oqaluttuarisartakkani tupinnartut puiuikkiunneqarsimasut, pinngualiani sanaalukkanilu allat, kiisalu aamma kinguaat inunganermit allamit naggueqarnerannik aalasinanngitsut.
#	
43
Avanngaanniit nalliuttartut ilaat sivisunerusumik sivikinnerusumilluunniit nunaqqataariarlutik kujammut ingerlaqqittartut Qajap nunaqqatigisimasaasalu kinguaavi tamaani nunassiinnannguatsiavipput. Kujammut noqqaasoqartaraluarpoq, soorlu taanna Akisartu, siuaasami piannik anerneqarnerusimanerluni nunarsuartaaminni maannamut angusimasaminnik ilasaajumasaraluartoq. Taakkuullutilli nunaqqatigiinnertik sungiusimaannarpallaaleramikku ilaminnit avissaaqqukkumannginneq ingerlanissaraluaminnut unissutigisarpaat.
Ilaanni aasat ilaanni ajuilluni ajorpoq. Suna pillugu pinerpoq aatsaat taama piniagassat ungasitsigipput. Uperngaanerani qilalugaanerlioramik puisit takkusimaalernissaannut pissamaaruttorlutik aamma tassa pakatsigipput piniarfitsik piisappallaaqimmat. Piniarfisik qaangerlugit ungasiliaraangamik pisaqamanerulaartaraluarput, nunaqarfimminnili inuutitassanut ingerlanneri pisariusaqaat, tikiussaallu naammaginalerneq ajorput.
Aasarittaruttorluni maanna seqinnerpiajuitsuuvoq siallertuaannangajalluni. Taamaannera pissutigisimanerlugu inuit nuffatiinnangajapput peqqiilliortarlutillu. Soorlu kaportoq aatsaat taama malunnartigisoq. Piniarniarniarusoruttortut ippigisaqarnermit uninngaannartariaqartarput. Utoqqarni qajannarsisuni meeraaqqanilu nappaat qaangeqqartugaavoq.
Taamaakkaluartoq nerisassarliunngillat. Aasarsuummammi pisaqartuaannarput kisianni qangamut naleqqiullugu arsigisariaqanngitsunik. Tapertaalluartut tassa timmissat, neqaat manniilu mamaqalutillu nerisaalluaqaat. Taama aasarlutsigimmat ukiarissaarnissaannik ilimasoqaat, aatsaat taama qilalukkat aarrillu ingerlaartut nalliuppata pisassarsuinaasiit aviffillit takulluaataajumaarput.
Isumalluartut akornanni neriulluangitsutuaq tassa Akisartu. Taanna angakkunngorumaruttorluni angakkuimmik ilinniartitsisissaminik ornigaqarsinnaasimannginnami angakkutut inersimanngitsutut imminut oqaatigisarpoq, toorninerluunnermigooq naluaa. Kisianniuna silassorissoq. Nunaqqatai oqartarput: Imminunngooq nikasaartaraluarpoq, kisiannigooq angakkuiuniaraluartumit silassorluttumit piginnaaneqarnerujussuuvoq tatiginarnerullunilu. Taamaammat nunaqqataasa nalorninartoqalersillugu ajornartorsiulersillutillu toqqammavigisarpaat.
Akisartu oqaluttarpoq: »Uanga isumalluanngilanga. Anernikkut ilisimatinneqartutut misigaanga ukioq kaajallalluni iluarnianngitsoq. Taava perlummit qimaaffissaqannginnatta uagut nammineq piareersimasariaqarpugut. Suut nerisassaasinnaasut tamaasa iluatigalugit toqqorterniartigik. Ukiussamut piliniarta.«
Oqaaseq taanna »pilineq« aatsaat pisariaqartutut erseqqissumik oqaaserineqarpoq.
Sunaaffami Akisartu ilumoorpoq. Ukiakkut qilalugarniarnissaq aaffanniarnissarlu pissamaarutigineqaleruttortut aatsaat taama issiliaarluni sikunialerpoq immakkut angallavissaajunnaarluni. Aatsaat taama kipiluttunartigisumik takupput. Tassalu qilalukkat aarrillu qaangiutereersut siku issutsilluni qimusserarfissanngoraluarpoq. Taamaalimmat sinaaliarsinnaaleramik qujaginiarlugu tasamunnaraluaraangamik susaavinngikkunik pisaqalaararaat.
Taamanikkut Atsiaq utoqqanngorsimaqaaq avallunnermillu isersimaannartunngorlunilu nalaannangajalersimalluni. Angut peruttulerami oqilasooq angallarissoq allanngorsimaqaaq, timaali sapileraluarmat anernera pissakasiuvoq. Nalalluni anniarluni nimaaleraraaq: »Aatsaallimi sinaannaani ineriartortut, imaq sueruttorlu sussaarullutillu. Timaaliarniaritsi, tappavaasiit tuttut puallaruttortut inussiassaminnik utaqqiinnarput.« Ilaanni Akisartu isersimalluni Atsiap oqaatsini taakku uterai tusaaginnaraluaramiuk oqarpoq: »Tassami, Atsiaq asuli oqalunngilaq, nunap timaa uumasunnguarsiortariaqaraluarpoq.«
Pileritsaqqaartuuvoq Atsiap erngutaasa ilaat Aqissiaq, taannagooq nukappiarannguugallarmalli aataata angalaqatigisarlugu sungiusagaa, oqilasuussaliaataa. Taanna pileritsariarmat inuusuttut ilaat pileritsapput, inuusuttuinnaavallaaqimmatali Akisartup nunaqqatimik ilaat piniarluartuunngikkaluarluni qimussillammak utoqqartassarsiaraa.
Aavariat nunap timaanut aallartullu Akisartup Maassak ornillugu oqarfigaa: »Inuusuttortatta aaffaq ooqattaassallugu aallarput. Uagut utoqqasaat ataatsimilluunniit ilaleriarluta immap uumasuinik peqarfissioraluarniartigu piniarfigineq ajoraluakkavut misissuiffigiartorlugit.« Maassak akuersivoq, tassami piniarniartaraluarluni pisaqanngingajattuaannarami nikalluutiinnalersimagaluaramiuk.
Piniartoqatimik ilaannik ilassarseriarlutik qaannisarlutik qimussimik aallarput, taamungaannaq, Akisartu ilisimasaarsortuliullugu. Nuna siniinnariarlugu nuussuaq tikissimanngisartik tikikkamikku sikkorinnguatsiarpallaaqimmat avammut aallarput sikup sinaava anguniaraluassallugu. Sikup sinaava tikikkamikku taannaqa sineqattaalerpaat uumasuusinnaasumik ujarlerlutik. Suli uumasorsinatik taarsissummatik tammaaginnarallarput. Ullormi ataasiunngitsoq angalareersimagamik naammatsillutillu pikkunartumik nerisarsimannginnamik nukillaanganeq qiianerlu malunnarteqaat, qangaasuuppat taamaannavianngikkaluarlutik.
Akisartu qiiaatigaluni eqqarsarnermit sinissaarutivippoq. Angerlarsimasuuguni immaqa Arnaqquassaaliarniarsinnaagaluarpoq siornatigut taamaaliortarsimanngikkaluarluni. Maannalu angerlarsimanani maaniinnarmiilluni ikiortissaqaranilu angakkuersaarfissaanngilaq. Taava eqqarsaatigilerpaa aataqqiutini tusaamasani angakkorsuaq Avataq, angalaarnersuarminni maanna namminneq atukkamissut ittunik immaqaluunnimmi naalliunnarnerusunik naapitsisanngitsuussanngitsoq. Qanormitaava ililluni atoruminaatsorsiutitik ajugaaffiginiartarnerpai. Soorunami taanna allaagaluarpoq angakkuissuugami pissaanernik attavigisassaminik nalornisigisaqannguanngitsoq iliuusissanillu assigiinngitsunik ilisimasaqarluartoq. Kisianni aamma iliuuseqartarunarpoq angakkuersaarnertut pisariutiginngitsunik inuinnannguup pissaanernit ikiorneqaannarluni qanoq iliuuserisinnaasaanik. Aamma eqqarsaatigilerpaa ataatani Qajaq ajornartorsiulersilluni qanoq iliuuseqartarsimasorooq. Aammami taanna angakkuugami. Taamaalillunilu eqqaasani allattaaq qaffakaaniartuinnaagaluartut aataqqiutini sallinngortittuaannarpaa. Taava sinilersimavoq.
Sinnattulerpoq angutip utoqqaap namminerminnit allaanerusunik atisaqartup ornikkaani. Taava tikillunilu oqarmat oqaasia eqqaamavaa: »Una niaqquit killinganut ilivara, ooqattaarlugu imaanut nalukkaluarniariuk.«
Iterami sinnattuni eqqaamangaaramiuk. Asuliinnaq niaqqumi killinganut qiviarniariarluni una eqqumiingaalerami tuugaamininnguaq, allamillu pasinartumik eqqaaniittoqarani. Tigugamiuk aaqqatimi iluanut ilivaa.
Qaammarmat sinaanut pigamik ilani oqarfigai: »Unaasi piareereeraluarniarsigik, asuliunngitsoq puisaagaluassaanga.« Taamalu oqarluni tuugaamininnguaq oqummiuteriarlugu assamminut oriaramiuk imarnersamut naluppaa.
Piareereerlutik utaqqilersullu ila soorluuna avatinnguani imarnersami imaq allaasumik qernertikkiartulersoq. Qernersimaarnerup qaffakkiartornerani suussusia malugereerlugumi pueriallartoq qernertannguujuk tuugaaqqortooq. Taamaallaat pingasuullutik ataatsikkut naallukkamikku. Aqqaraluarmat alitik siatsillugit noqqusissamaaginnalerlugu kingunitsiannguagut nillikarpoq toqusarluni. Ungasinnagu anguigartorpaat.
Qaqeriarlugu pillaserpaat. Ingallutik umiiarnernit sakkutaatik pingaartumik saviit qujanaallagaat. Suli pilannera ineriarnagu ilaat pilaarpassuarnik siuussilluni tunummut aallareerpoq. Avaseqigamik nalunartut pillugit tiffarterinasuarniassagamik. Kiisamiuna akornutissarsinatik iluatinnarsinnaasut tamaasa nunamut pissutillaraat. Angerlajaarumaniarlutillu taamaattoq qasusimanermit ulloq ilivitsoq qasuersaarallaripput qimmitik sallorortut qasuersertiitigalugit. Ilani angerlamut aallarmata Akisartu qimataagallarpoq aallersussanik utaqqiniarami.
Nunaqarfimminnut tikipput inuusuttortatik aavariat tikeqqammersut tuttualaarsimallutik. Taamalu inuit nukittornerugamik piniartortaat piniariaqqinnissaminnik isumanialersut silap allanngorluniaasiit sikutsiarsuaq aserorpaa piniariarfissaarullugit.
#	
44
Perlussiornerillumi pissuteqanngitsoortinneqassanatik. Nunaqqataasa ilagaat uillarninnguaq utoqqalisoq Mattanngaat. Taassuma uia qanganngorporli sikukkut piniarniartilluni ajunaarsimasoq, ajunaarneratalu kingorna kisimi illunnguamini inuulersimavoq kinguaaqannginnamilu kisimiilluni. Inussiortuunngilaq malunnarlunilu ilaanni sivisuumik oqassarlersimasartoq inoqatiminillu sianigisaaruttutut ittarluni. Pissamigut ajorsaateqanngilaq tunineqartuartarami mersuussisarlunilu. Taanna ilisiitsuutillugu nunaqqataasa ilaasa pasiniartalerpaat, takuneqarsimammanngooq siornaammat piniagassat ajornarsinerata siuninnguatigut unnuaanerani pisanik tulaassisarfiup timinnguani avammut saalluni quisoq. Taamalu aallarteriaramik taassumani eqqumiilliornertut takuniartakkat misiginiartakkallu amerlasiartuinnarput. Aammagooruna taassuma uimi ajunaarneranut akiniutigalugu Iikilinnguaq taamatut ajunaartissimagaa. Taamaalillunilu pasinnittut siulersortigilerpaat Iikilinnguugaluup nulia, angajoqqaavi Pappangasukkut ilagisaallu.
Pasinninnerit taamatut ittut soorunami nunaqqatigiinni arajutsisimaneqanngillat. Akisartukkut aamma tusarpaat. Akisartu tusaqqaarami asuli oqatsiaataannaasoralugit soqutiginngikkaluarpai taamatummi ittunik tutsiuttoqartaannarmat. Kisianni malugigamigit nunaqqatimik ilaat ilumut arnamut tassunga akeqqivissimasut paasivaa akeqqerneq isumaannaajunnaarluni ajortumik kinguneqaratarsinnaasoq. Ilisiitsoqarnera upperaa alliartornermini taamaattuutitanik tusartaannarami, aamma nalunngilaa qangaannaq eqqaamiumik ilaat ilisiitsumik pillaasimasunngooq inuartaralugu, taannalugooq misiarsimanngitsoq. Aamma taamaalineqartunik oqaluttuartoqartoq tusaasarpaa. Kisianni taanna Mattanngaat ilisarisimalluakkani isumagisakkanilu eqqumiilaartaraluarluni inoqamminut ajorniauitsuummat ilisiitsuunissaanik pasinngivippaa. Nunaqarfimminnilu inoqatimik ilaannut pisuussuteqanngitsumut ajortuliornissaq nakerinngivikkamiuk ilaanni Iikilip uillarnerata qatanngutaasa ilaat naammattooriaramiuk unitsippaa, oqaasissariumasuusaakkanilu anereeramiuk aperalugu Mattanngaat pillugu tusatsiartakkatik ilumoorunneqarnersut. Taanna akivoq angajoqqaami pingaartumik anaanami ilumoorutivillugit ilumoorukkai, aammamigooq najami Iikilinnguup uillarnerata sinnattortarnermigut tamakku uppernarsiartortikkai. Nammineq qanoq isumaqarsoraluni Akisartup aperimmani akivoq nammineq isumaqarnani, kisianni utoqqaat taamaattuutitsineri upperinngitsoorsinnaanagit. Aammagooq eqqarlertik angakkoq eqqaminni najugaqartoq tikeraarami toornillunilu ilumut taamaannera uppernarsarpaa.
Akisartup nalunngilaa angakkoq eqqartugaa kinaasoq, pissaqaatiginiaannarlugu angakkuersaartartut ilaat. Kisianni toornilluni uppernarsaasimanera aatsaat tusarpaa.
Akisartup oqaloqatigisaa angerlarami apersuinera angajoqqaaminut oqaluttuaraa. Angutaa oqarpoq: »Taava Akisartu pasitsassimatillugu qanoq ilioriarsinnaanngikkallarpugut.«
Upernarmat piniartut ilaat pisarnermissut upernaarsiortarfimminnut nunaqarfissiortorput, aamma Akisartukkut Maassakkullu, taakku nunaqqatigiittaramik. Taamalu ukiivik inuerutiusariarmat Mattanngaamut akeqqersimasut Pappangasukkormiut isumaqataasalu unnuat arlaanni Mattanngaat kisimiittoq aasiit iserfigiartorpaat. Iserfigigamikku illeranit amorallugu talii allunaanik nassataminnik qilersorpaat anisillugulu innaarsummut kujatiminniittumut ingerlatilerlugu ajattaatigalugu.
Qanoq pineqarniarnini paasinnginnguatsiarlugu nilliallassananiluunniit ilaginnaaginnarpoq. Innaarsuup imaanut atasup qaavanut pissukkamikku niui qilersorpaat ajallugulu innaarsukkut nakkartillugu.
Taamaalioreerlutillu angerlaramik pikkuserput, sulilu unnuppianngitsoq kujammuinnaq aallarput.
Kinguneringaatsialeraa Akisartukkut Maassakkullu nunaqarfimminnut uteramik qanoq pisoqarsimanera tusarpaat, tassalumi toqutsisut qimaareersimalikatattut. Akisartu taama piuitsoq taamani kamassimagaluaqaaq. Kamassimaninilumi iperarallanngilaa.
Tikissimalersut qajaq tikimmioq, tassalu taanna angakkuusaq Mattanngaamik toqutsisut eqqarliat, allassaassananilu eqqarliminut tikeraartoq. Tikilermat aterfigaat. Taannali eqqarliminik aterfiortussanik qineraluarami takusaqanngeriarami sissap avatinnguanut uniinnarpoq. Timaanit suaarpaat nioqqullugu.
Kaajallakkami avammut aallarterpoq nalunarani pasitsalluni qimaanialersoq. Aallartorlu qaannat marluk nuunnguamit nuipput paarataaqalutik aqqutissaanik asseriartorlugu. Sunaaffa angakkuusaq tikisartortoq ilisariinnarlugulu kangerlunnguamut tarrissimasumut qaanneriartupallassimasut. Angakkuusaq qimaasoq inortungajakkaluarlugu angugamikku kinngutippaat ipitserlugulu eqqaani uninngaannarlutik. Naammagileramikku makitippaat avammullu kalusiullugu, avasillinertillu naammagileramikku qajaata amii pilattarpaat. Kiviartuaannguarsinnarporlu.
Taamaaliornerat nunaqqataasa timaanit isiginnaarpaat, Akisartumut allaat. Nunaqqataasalu puiguikkiussimavaat Akisartup majualerlunilu oqaasia: »Immaqa imaallaat illeriarsinnaanngitsunik ajortumeeriniartut ilinniutissaqalerput.« Akisartu taamaaliujuitsuulluni kiisami toqutsinermik akuersaagaqarsimagami.
Kinguneringaatsialersoq avanngaanniit tikiuteriallartut umiat qajarpaaluillu. Niusimalerlutillu ittorisimasaat oqarpoq: »Uagut kujammukaarusaarpugut arrinata, nunaqarfiit aqqusaartorlugit, eqqarlituatsinnik ujarlerluta. Uanga meeraallungali anaanaannaqarlunga alliartorama, angutinik qanigisaqarsimannginnama. Anaanaga qimatsaaliorlugu utoqqanngoqaluni ajorsaateqarnanilu toqummat aatsaat ilaaqqullunga kujammut aallarpunga inoqutikka makku ilagalugit. Anaanama aallarniartunga nalunnginnaminga ima oqarfigisarpaanga: »Kujammukassagaluaruit qatanngutituarsuara iliarsuulluta allisarniarsimasara apeqqutigisarlugu takuniaraluarniariuk, Mattanngaamik ateqarpoq. Panissiaalluni qangali kujammukartunut ilaalluni aallarpoq. Inuuppat ikiortariaqarpallu ikiorniarumaarpat, uagut qanitatsinnik allamik ilagisaqanngilagut.« Tassa anaanaga taama oqartarpoq. Ilissi arnamik utoqqasaanngortumik taama atilimmik ilisimasaqannginnerpusi? Tassa tikisavut tamaasa taama aperisarakkit.«
Aperisai sumik qarluallattoqanngillat. Taamaallunimi arnat ilaat oqarpoq: »Nunaqqateqaraluarmiugut arnamik utoqqanngortumik Mattanngaamik atilimmik. Upernaaginnaruna nunaqqatitta ilaasa isumapiloqalersimallutik ilisiitsuutillugu toqussimagaat. Arnamik allamik taama atilimmik ilisimasaqanngilagut.«
Aperisoq aappillerami kakkaak. Oqanngilertorlunilu eqqani tamaat qineqattaariarlugu oqarpoq: »Naammi taakku toqutsisai?«
Arnap akisisup akivaa: »Nunaqqatigiit amerlanerit aallaarsimatilluta toqussimagamikku toqunniutaa qimaallutik kujammut aallarsimapput.«
Aperisoq kaamuumiinnarluni taannaqami apeqqarissaalerpoq toqutsisut kikkuussusii qassiussusiilu qanorlu isikkoqarneri ilisarnaatigisinnaasaallu allat tamaasa paasiniarlugit. Tusarumasani naammagilersimagamigit kaajallakkami ilani umiap sissisimasup tungaanut usserpai, taamalu qasuerseqqaaratilluunniit kujammuinnaq aallarput.
#	
45
Taamani nunaqarfitsik piniagassallermalli Akisartu Maassallu aalajangersimapput nunaqarfitsik qimakkumallugu. Qassiimmi aamma taama aalajangersimapput. Pisimasullu kingulliit taama aalajangersimanerat sakkortusisissimavaat. Nunaqqataasa puiuikkiussimavaat Akisartup oqaasii imaattut: »Inuianni ingerlaartuusugutsinni qangali taamaappoq: Nunaqarfissarsiortarpugut pissarissaarfitsinnik piinnarnata, kisianni aamma eqqissisimaqatigiiffissatsinnik.«
Aasarissuugaa umiat arlaliullutik kujammut aallarput. Kangerujussuaq avasissoq uiarlugu ammaqqorpaat ingerlavissarsuaq ilummut avammullu saariarfissalik. Taavalu alianaatsut ilaanni unikkallarput piniagassanik ajorsaateqannguaratik. Ingerlaqqinniaramilli tikisartik ukiiffissamittut nunaqarfittaassamittulluunniit naatsorsuutinngilaat.
Akisartu aalajangersimavoq ilummukarumalluni. Inuusunnerugallarami ingerlaqqinnissamut kajungertarsimagaluarluni uninngaannalerami isumaliortalersimagaluarpoq nunaqarfitsik saarnguigiinnassallugu. Maannali pissutsit assigiinngitsut pissutigalugit ingerlaaqqileramik anernermigut qiimmattutut malugaaq nunataarsuarmillu ilisimaneqanngitsortaanik tikitsinissamut pileritsalluni. Tappavani kangerlussuussannguatsiarpoq Atsiap tikissimallugu oqaluttuarisartagaa, immaqa nuna assigiinngitsunik misigisassalissuaq kujammukaartut allat qaangiataaginnartagaat. Kisianni Maassak aalajangersimavoq kujammukaannarumalluni, taqqavanigooq nunarsuaq ersialaartoq pilerinarteqigamiuk.
Akisartukkut ingerlagamik ingerlagamik nunat ilaatigut nunaqarfikkuminartutut pileritsaattaraluakkatik qaangiaannarlugit kangerlussuaq paangeramikku pulatilerpaat ilorparpallaarnatillu akunnaatsuunnguatsiartumi nunaqarfissillutik kuup eqalulissuup akuani. Imaat ilulialissuuvoq kangerluk sermimik iigartartoqarsimagami, ilulissallu akornanni puisit amerlangaaramik soorlu tassa saniit nakkaalatitat. Taamanilu Akisartup erneri inertorsuugamik piniallaqqisseruttortut, taamatullumi aamma erngutaasa ilaat ningaavilu, allanillu aamma pissarliortariaqanngitsunik nunaqqateqarlutik. Taamaattumillu piniagassat qanittumiittut ajornanngitsullu kiisa aallutinngilaat, nunataamik eqqaa misissuiffigiitigalugu puisaannaanngitsunittaaq piniagassarsiortarput.
Taamaalillutik ukiariartuleraa imartik iluliaasappallaaleqimmat pileritsapput umiartalerlutik kangerlussuaq pulaterfigiumallugu. Isersarnaalerseeriarlugu ulimut aallartorlu aallarput nuannisaaqalutik anguartit iporiallattaaginnangajallutik.
Simiutarsuata ilummut isua tikikkamikku tamaanga nunnikkallarput aliannaarsaarniarlutik. Tassalu tamassa ilummukartut killiffigisartagaat, tappavunga kangerluup qinnguata tungaanut ammaqquinnarsuummat tamanna qaangerneqarneq ajorpoq. Unnulluni sila taarsiarsaalersoq isersarneerulluni imaq tamaanaannangajak iluliarasaarluni qatsoruttortoq kangerlussuaq ilummut isiginnaalerpaat soorlu tappavunga ungeriartuaaginnartoq illuttut qaqqarsuarnik ungalusimalluni. Ilulissat qinngorliit qarsullugit qummut qilaap tungaanut nungujartortutut illuni qaqorsimaarneq ersippoq, inunni qaqorsimaarnernik taamaattunik takusartuni nalunarani tassaasoq sermersuup kangerluup qinnguanut ujangisimarnga.
Isigisaq taama alianaatsigisoq tungiminut noqitsisutut ippoq. Inuusuttut angutit arnallu nunamut niusimatsiaannaq tiffarterlutik tammararsimapput utoqqamernit marluuniarnermut queernerit sissami kiserngorullugit. Taamaallutimmi asiarsimasut uteralerput qiimmassimaarlutik, arlartillu kina pinerpoq oqarniariarmat nangagassaajunnaarlutik aalajangerput utoqqartamik igaartorneranni tinimullu aallarnissaata tungaanut ilummut umiartuaqattaarumallutik.
Umiartuaqattaartussat avalalersullu angut utoqqasaannguaq nipini illugalugu ikiartorpoq isumannakaseqimmatagooq. Inuusuttut soorlu tassa illarsaaginnakkat. Avalakkamik kangerluk qiteraaginnarlugu tappavunga aallarput inngertaartuannguarlutik akornatigullu qajartatik naakkiaqattaarlutik unammisut quiasuutigisarniarlugit.
Ilorpangaatsiarlutillu utoqqasaartannguat oqarpoq: »Ajorpoq, aviutitsivunga, taamaakkuni aarlerinartoqarpoq. Naalallusi nunap tungaanut saanniaritsi ikerpasippallaaqaagut.« Inuusuttut qiimmassimaaqisut utoqqasaartannguamik oqaasii nipaalu tuppatigisutut illugit naalallugu timmut saapput.
Ingerlangaatsiartut tappavannga kangerluup qinnguata tungaanit qanngorpallaqaaq soorlu tassa qaqqaq nakkaarpaluttoq. Tupaqalutik qiviaramik takuaat kangerluup qinngua tamarmi soorlu putsumik poorsimasoq, qanngulussuarlu tusarsaajuarluni. Taava utoqqasaartannguat nipittuullugu suaarpoq: »Sermeq iigartorsuanngorpoq tamaviaarluta nunap tungaanut annanniaraluarniarta.« Tassalumi ippusipalaarput ueruatuutigalutik inukulliataralutillu. Utoqqasaartannguamik suangasartuanngippatik iputitik iperaannassagaluaqqooqaat. Allassaannginnamimi malissuaq sikut nassataralugit tappavannga qanilliartuinnarpoq.
Qajartaat siulliullutik nunamut tulapput qaannatillu qullarteriarlugit allunaanik piareersillutik umiartatik utaqqilerlugit nukingisaarlugit suaartaannaq. Tassami umiat nuna qanilligaluarlugu kisianni suli tikinngikkaat malissuup anguai attataralugillu nunamut qaariartorluni. Allatut ajornaqimmat angutit sillimasuugaluit qummut arpaliuaatiinnarput malissuup qaarnerata angunngitsoortussaajunnaarmatik, asulu sissiffiat innakulooqaluni. Umiat annaanniaraluakkatik piunnaarallarlugit qaannatik isumalluutituarilikkatik qullarteqqikkallarujaat.
Malissuup umiaq oqigiinnaramiuk kakattutut illugu qaariartorpoq. Aarimmi qaarluni nunap killinganut akimmikkami seqqorsuaq kisimiuvoq, akimmikkaluarlunilu soorlu ilarsua suli nunamut majuarniinnartoq. Qaarnersuup umiaq innamut miloriuttutut illugu qaaruppaa, inuinilluunniit ersitsoqanngilaq. Taavalu tappavungarsuaq pereerluni nukillaartutut uterialerami umiaq aseqqukooreeqisoq annaajumanagulusooq avammut nassataraa sikuminernullu ilanngullugu avalaallugu. Qaarnersuaq uteriareerluni nunap killinga matusimasaa kingumut ersermat inuit marluk qunnerussat arlaanni iteqqiusimasut nikutserniaasaarlutik nikuipput, tassalu taanna utoqqasaartannguat arnarlu ataaseq. Qaarutitikkamik iluanaarlutik qunnerusamut ikkussimapput iteqqiulluarsimangaaramillu qaarneq uterialermat nassataritinngitsoorsimallutik. Tassalu umiap inuinit arlaliusunit annattutuat. Ilaasa ikiorlugit tiffarteruppaat.
Qaarnersuaq kangerlukkut silammukaannarluni isumaminik nukillaarpoq. Kangerlussuaq kingumut ileqqumisut ilivoq soorlu kamarujussuarsimagaluanngitsoq. Tamarmili ilulissanik ulikkaarpoq.
Qaannat taama tiffartitersimatigigaluartut ilaat qaarnersuup attunngitsoorsimanngilai. Ajortumeersimanngitsunik qajallit aallarput utoqqartamik qimatiffiat aqqusaarlugu nunaqarfimminnut umiaasortut. Umeernerillu Akisartup nammineq umiaminik aavai. Immaqagooq isumaliuteqangaarami taamani ataatsimilluunniit oqanngilaq.
Taamani pisimasoq kangerlummiunngortut ilinniutigeqaat. Sarfarissisimallunigooq imarissisimaalersillugu ilummut ungasiliajuitsunngorput nalujunnaaramikku taamaalisillugu sermersuup iigarnissaa naammattoornarsisartoq.
Simiutarsuata kangimut isua ajunaarnermut aallarnersarfiusoq kingorna taaguuteqalersimavoq »Nuliarfik«.
#	
46
Nunaqarfittaartik pisaqarfigilluarlugu ukiivigisareeramikku ilaanni aasalermat allamut nikikkumanerumaasiit tikimmatik silavarlutik piniakkanik angisuunik pisaqarniaqqaariarlutik kangerlummut akiminniittumut Simiutarsuata illuatungaaniittumut aasivissarsipput sunaaffami aasivimmut alianaatsorsuarmut. Aammami asuliinnaq tamaani nunaqarfissinngillat. Ukiuunerani qimussimik nuna tamanna angallavigisarsimavaat tuttunniarfigalugu nunaqarfimmik nunataa tuttoqanngimmat. Tassalu tamaani aasivissipput tuttut tikisereerlugit. Imaa taamaappoq-aasiit, puisinik qalappoq. Maannalu aasivissipput kuup eqalullip eqqaani, illugiiffigalugu siamasillutik tupertorfigalugu, ukiiviginialissagaluarunikku ukialerpat illuliorumaaramik.
Ukiassamut illuariartulersoq ualit ilaanni Akisartukkut erngutaasa ilaat qianngarmi toqqannut iserpoq. Oqaluttualeriallartoq qitornannguartik periarfeerussisimallugu. Ullaarooq uini aallartorlu qisuttarluni aallarami ulloq qanoq ilinngitsoq tikilluni tuperminnut iserami taamak qitornannguartik peqarluinnanngilaq. Uffalimi suli pisuttuunnginnami anisimanavianngitsoq sulluni eqqartik ungasiartumut sissamullu sooq qinerlerfigisimagaluarnerpaa, qanittumilu eqqaamioqaratik tupeqarfitsik allanit alimasiartumiimmat. Tassalu uimi tikinnissaa ilimanarsisorlu uiminut qunuutigaluni angajoqqaaniluunniit pinnagit aataminut oqariartuinnarsimavoq ilaqartinnanilu angerlarumanani. Soorunami Akisartukkut tupigusuallaqaat siornatigut taamaalisumik tusarsimannginnamik. Angajoqqaat pisassaqartillutik qitornatik tuperminni illuminnilu qimatariloortaraluaraat meeqqamik maangaannaq tammartumik tutsiuttoqajuitsuuvoq. Unalu maannakkut ernguttamik tammaasaa suli pisussinnaannginnamiluunniit nammineerluni qimagussimanissaa eqqaasassaanngikkaluartorluunniit. Akisartu isumaliuinnarpoq: Immaqaana tunilissuarmut Atsiap tikittagaanut pisimaaqisugut. Kisianni isummani tamanna nipituumik oqaatiginngilaa. Taavalu inoqutimi ilaat naalakkerpai toqqit tamaasa takuniaavigigaluaqqullugit kisianni qinigaqarnerminnik pasitsatsitsinaveersaarlutik, ajunnginnerummat meeraq ilumut tammarsimanersoq paasilluaqqaarlugu aatsaat nunaqqatitik tusartinneqarpata. Takuniaasitat uterput soorunami toqqit arlaannaalluunniit malussarfigisimanagu. Taava Akisartup ernguttani angerlalermat ilagaa.
Akisartukkut ernguttanilu tupermi isersimalersut meeqqap tammartup angutaa tikissimalluni tupermut iserpoq. Akisartu pulaartoq takullugulu qungujukkaluarluni nulii qiasoq takuleramiuk nalunanngilaq annilaajallattoq, isaalu meeqqap inigisartagaata tungaanut naateqqapput. Taava aperinngitsorluunniit Akisartup oqarfigaa: »Uippalleruit tupinnassanngilaq, qitornannguarsiuna periarfeerussigipput.« Taavalu meeqqap angutaa oqarani asinngallarluni ingiinnartoq pisimasunik oqaluttuuppaa. Taava oqaluttuaminut uiggiutiinnarlugu oqarpoq: »Najattaap ernguttami aqqa taallugu oqaluttuutiinnarmatigulli uanga pasitsaassaqareeraluarpunga. Nuussuup avannaani najugaqarallaratta nunaqqatigaarput Atsiaq, taanna illit aamma nalunngikkunnarsivat nunaqqatitta Aqissiap aataa, angallarissutsimigut nalimini naleqanngitsoq. Ilaanniaasiit angalannguarluni naapissimagujai inussuit eqqumiitsut, tunersuinngooq. Tassalu angallavimminik oqaluttuaa naapertuutigalugu naatsorsukannersinnaasoraara naapitsiffiata ilaani maannakkut nunassissimasugut. Meeraq isumaminik tammarnaviannginnami aallarunneqarsimassaaq, aallarussisimasullu tassaaratarsinnaapput tunersuit.«
Taava meeqqap angutaa oqarpoq: »Qanormi iliussaagut?«
Akisartu nangippoq: »Angakkortaqaraluaraanni siunersiugassaagaluarpoq, uanga inorsartarama. Nunaqqaterput Salliaq misissarissuuvoq, atagu taanna qaaqqullugu paasiniaasikkaluariartigu.«
Salliaq aasippaat, tamatumalu nalaani nunaqqataat meeqqamik tammartumik tusarareersimapput. Salliaq Akisartup pasitsannerminik oqaluttuummani aperivoq tussarsimanngitsoralugit. Aatsaat taama Akisartu imminut sianiinneralerpoq taamaaliornissani eqqaasimannginnamiuk, utoqqarmunngooq sianiilliartuinnarami.
Akisartu Salliarlu taannaqa tussarnialeraluarput. Kisianni malunnartorsinngivipput. Taamaalluni Salliaq oqarpoq: »Qimminnguaqaraluarujunga tappiitsumik kisianni naamallaqqissumik. Atagu taanna aagaluarallarlara.«
Salliap qimminnguani taannaqa narajuisilerpaa. Qimminnguaq pigami pigami aallaannaveqaaq atuagaqartutut illuni, qiillatsikkaluttuinnarmallu kiisa inuata noqitariniarsuaaginnalerpaa. Aqqut qimminnguup atuagaa eqqumiikkaluaqaaq tumeqarnanngitsoortukkoorami. Taavalu imaalillartoq qimminnguaq pissamik timmut inuit ingerlavigineq ajugaannut saammat tassa qulariunnaarpaat qanittukkut ingerlaviusimasumik atuagaqalersoq.
Meeqqamik ujarlersussat toqqarneqarput, ujarleriartoqataajumasut amerlagaluaqisut periuserinnersiorlugit: Oqilasuumik, allaassananilu Aqissiaq, taavalu aamma tappissumik, nipaarsaallaqqissumik, nakussamik, Salliaq qimminngualisartoq siulersortigissallugu.
Pikeriarlutik aallarput. Ila qimminnguaq siulersuilluangaarami. Ilaannimi tussakkani tammaasaraluarpai, taavali kaajalukaarluni narajoriarluni aallaqqittaraaq. Ingerlavik atuagaat eqqumiiginaraluarpoq ilaatigut ajorsisaarnartortigoortarami, nalunarani meeqqamik aallarussisut piaaralutik taamaattunik aqqutissarsiortarsimasut. Qimminnguarli utoqqamut tappingerneq nakutitassaannginnguatsiavippoq.
Ullaassanngoriartoraa nunaqarfimminnit aallaramik aqqutaani qangatsillutik sinissinnarlutik ingerlaqqikkamik kiisa unnukkami unnuanngorlunilu qaamut aallarpoq suli malunnartorsinngitsut. Sineriarlutik ingerlaqqileramik ingerlanertik sivisugisuulivippaat ilaatigullu qimminnguaq piumasaarsorsoralugu pasisalerlugu. Sallialli ilani oqarfigai qimminnguani kukkunavianngitsoq unnerlugu. Taamaallunimi ualilluinnaraalu qimminnguaq sukavilluni sukappoq qiloriamisaartuinnanngorlunilu. Salliap pasitsalluni nipangersarpaa.
Tamarmimmi pasitsakkamik unillutik taannaqa qinilerput.
Uninngavimminni takusaqannginnamik mianersorlutik qaarpartilaariarlutik qineqqilerput. Taamaallunimi tappissortaata taassumagooq aqissinnguaq apummut ilassuulluni mitsimasoq sigguata qernernersannguatigut aqissersiarisaramiuk ilani uparuartuutilerpai tappavani qooqqersimanersuup qinnguatungaani qaqqap ataani illunnguaminngooq, illugooq qingalik. Ilaasa uparuartugaa isiginngikkaluarlugu tappissortarigamikku upperaat. Mianersorlutillu ingerlaqqikkamik tamarmik takusinnaaleramikku unipput unnuarorseeqqaarlugu aatsaat orninniarumaaramikku.
Unnuaanera naammagileramikku mianersoqalutik illu qanilliartulerpaat qingaanit pujuerusseeriarlugu. Toqqorfissaq illumut qaninnerusoq tikikkamikku tassunga toqqorallarput. Taava Salliap nipaarsaallaqqissortartik peqquaa illu orneqqullugu qingaatigullu itsuartoriarluni ussersorluni takusaminik ilisimatittaqqullutik, qanorlu iliornissaanik allanik ilitsersuullugu. Taannagooq nipaarsaallaqqissortaat qeraarnartumiluunniit tumaarpalunneq ajorpoq. Aallarmat ilaasa niaqqutik kisiisa nuisatillugit malittarilerpaat. Illu tikikkamiuk qaavanut qaqigami qingaatigut itsuartulertorluni ussersorpoq paasissaalluni inuit marluusut meeqqamik ilaqartut oqaatiginiarai. Taavalu itsuartulertorluni ussersorpoq sinilernerarlugit, ilanilu qaaqqullugit usserarlugit. Ilai qiilasaarlutik illup tungaanukarput, qimminnguaq qilukkumatuusartoq sulluniluunniit qiloriassava, sunaaffa inuata qiloriassaarusersimagaa. Illu tikikkamikku saneraani illugiillutik toqqorput.
Salliaq usseriarmat itsuartortup ujaraminikullak illup qingaatigut nakkartippaa. Taqqamani pikkuppaluleramik. Pikkuppalulermata ilaginnaannarlugit aneriallarami angutissaarsuaq qullartikkamik atigeqarluni kapuussuarmik sakkulisarluni. Alla qininngilaa illumik qingaata tungaa kisiat. Taava malisungaannarlugu anivoq arnaq aamma takuminartorsuaq amaammini meeqqamik amaagaqarluni. Taama peqqullarlugit anisigamikkik qangami qujanaallak. Arnaq paap sioraani uninngaannartoq uigisimasarsuata illu kaajallakkiartulerpaa kapuussuani silutsereerlugu. Taamaalisorlu nakuartaat illu illuatigut uiarlugu isaariaata tungaanut pissippoq iseriarfissaagaluaq asserlugu. Tunip arnap tamanna takullugulu immaqa kalerrisaarummik nillermat uersuarisimasaa tungaanut kaajallatserpoq. Taamaalisorlu Salliap qimminnguani eqquisigut patippaa, taannannguarlu qiluutigaluni tunit
tungaannut aallarterpoq. Qimminnguaq qilulluni orniguttoq takugaluaannaq tunit kaajallakkamik qimaallutik aallarput sanileriisungarlutik, ilagooq oqilaqaat. Taava illup torsuuata paavaniittup piareereersimagamimi angussuaq piseriarpaa, taannalu ingerlalertoraluarluni aqullaaginnarpoq qarsorlu makisimmini kappusimasoq kisiat passutilerlugu. Taavalu taamaasimmat nuliarisimasaa uniinnartorlu soorlu eqqaanni qimminnguaq kisimi pisussaq, illugiisillugit saassuteqattaarlugit tikinnaveersaartikkai, oqilasoortaatalu Aqissiap aamma tikereersimagai. Ilai tikiukkamik arnaq paggasilertorlugu kiisamiuna meerannguaq amaataanit ammutillaraat nujuullugulu.
Meerannguaq annaatereeramikku qanoq iliornissaminnik nalornisuulinnguatsiarput, uffalu angussuaq orloqqasoq nuliarisimasaa killingani qeqqiinnarsimasoq. Ilami qanoq iliorniassappat? Taava Salliaq oqarpoq: »Taamaaginnartissinnaanngilagut, toquinnarniartigik.« Ilani nalligusussimallutik sassaqqaartussaarutiinnaraluit Salliap tunip kapuussua tigullugulu oqarpoq: Nammineq sakkuminik toqoqili.« Taamalu oqarluni uummateroriarlugu kapigamiuk kapisaa taamaallaat sajukulaarami. Taamaalisorlu nuliarisimasaata atigini nuilaanit ammut siillugulu sakissani maniinnarlugit tikkuartulermagit meeraasortut imminnut isigisaqattaateqqaarlugit pigallaratik ataatsikkut kapivaat ataaseeriavillugu.
Kingorna ima oqaluttuartarput: Oqaluttuarinissaaluunninngooq sapingajappaat taamani nalligusuummerlutik periusissaarutingaaraluaramik. Isumaqanngikkaluarpunngooq taama misigisaqassallutik. Sunaaffamigooruna tunit ungagiissorsuit, asaqatigiissorsuit. Meeraatsorsuusimagaminngooq meerassaminnik tillikkaluarsimapput, qanorooq meeqqeritutigineramik.
Toqutatik maaniinnarmiitissinnaannginnamikkimmi illuat qulaariarlugu iluanut nakkartippaat taavalu illuat tamaat uppikaatillugu torsuuanut allaat. Taamaalillutinngooq iliverluallaramikkik imaallaat isumakasitsik iluarsiimisutut misigaat.
Meeraq aallarussaq angerlaakkamikku suuanngitsoq apuulluarpaat. Taavalu tamaani aasiniassaqalutik ukiissamaarlutillumi allaat nunaqarfigigaluaminnut utiinnarput tunit akiniaajartornissaat ilimagipilulerallarlugu.
#	
47
Maassakkut Akisartukkunnit avissaaramik nunarsuaq ersialaartoq toqqaannarlugu kujammut aallarput ingerlavissartik ikertunnguatsiaqimmat aarlerigimisaaraluarlugu kisianni silagissorsuummat atorniinnarlugu. Aallaramik taannaqami ingerlalerput, nikittaallutillu ipukkaluarlutik ipukkaluarlutik soorlu nunarsuaq ornigaat qanilliartunngitsoq. Ilami ingerlaviat ikertoqigami, taama ikertutigisoq ilisimagaanni toqqaannagassaanngikkaluarami. Soorunami nunarsuugami qimaasinnaannginnami ersarissiartuleqaaq, ersarissiartorneralu qiimmaallaatigalugu ingerlalluarneruleriaramik kiisaana tassa sineriassuaq tikillaraat. Ingerlanersuartik tamaat angakkortannguaminnik taasartagaat amermik ulissimalluni nerissananilu umiap qeqqaniittuarsimasoq aatsaat sinerissamut tulallutillu uleerpoq allat paasinngisaannik oqalorussartunnguulluni. Nunassaqqissorsiorlutik sineriak kujammut sinerusaarlugu nuussuup isuliffiginnguatsiagaa qanillillugulu kangerlunnguamut pulapput tikisartillu assut nunaqarfissaqqigalugu. Sooruna ila eqqissiallaqaat ikersuaq ikaagartik anigorluaramikku. Taavalu kujataanit qilalleriartuleriannguarluni anorersuaq pitorarpoq umiannguanik imaannarmiittunik naammattuuissagaluaruni atatitsisussaasimanngikkaluaq. Angakkortannguat oqarpoq: »Allaanavianngilaq ajortuliartoqarsimanngilagut iluarisaasimavugullu. Arnaqquassaarsuup samanimiup ajuallatsinneqarsimagaluaruni iluarinngisaqaraluarunilu imaannarsuarmiitilluta misillertissimassagaluarpaatigut. Taamaattumik uumasoq tamaani pisaaqqaartoq Arnaqquassaap iluarisaanik pilallugulu nerisassarsiorfigiumaarparput illigisartagaanillu tininnerup killinganut ilisilluta.«
Nunaqarfississimapput piniagassarissorsuarmi, piniakkat piuminartut qilalukkat, aarfit puisillu ingerlaarfissuanni. Piniakkammi ima allaat sinersitigisarput nunamiit allaat naallumaniarneq ajornartaratik, ataasiaratillu qilalukkat aarlerisut kangerlunnguamut pulasarput toqorariaannaallutik. Kisianni kangerlunnguamit anillakkaanni annivigisariaqarpoq imarsuaq nunanik avaleqanngitsoq aalassannikkaaq malliliasorlu anorlerluarniaraangamilu peqqamik pineq ajortoq. Nunaqarfigitsiaannalerlugu paasivaat qanga qajartortarfimminnit persuarsiornarnerusoq, tassalu piniarnermik inuussutissarsiuteqartuni atorsaanersiuinnarnissaq piniakkanillu ajornannginaagassanik utaqqiinnarnissaq ataniutaasinnaanngitsut.
Inuit nunagisatoqqaminni ingerlaarnersuarminnilu nalaattakkatik tunngavigalugit piumaffigineqartarpullusooq ataniassagunik silarsuarmut inuuffigisaminnut akiuunnissaminnik. Taamaalillutillu inuunerminni atukkatik inuussutissarsiornerminnilu sakkugisatik naleqquttunngorsarlugillu pitsanngoriartuaartissimavaat.
Maannalu taamatut piumaffigineqaqqikkamik ilaginnaaginnanngillat. Qajaq allanngortiterneqarpoq imarsiutivissanngorniarlugu, pertujaallisarlugu qajannaallisarlugulu. Piniutit iluarsartuunneqarput qaannamilu inissititerneqarluarlutik. Atisat qajartuutsit imarsiornissamut naleqquttunngorsarneqarput, kinngugaannilu makissinnaaneq siornatigut pinnguarnerinnangajattut atorneqartaraluartoq pimoorullugu sungiusarneqalerpoq. Ila pissanganaqaaq ilaanni anorsaartorsuarmiaasiit qamallutik Maassaap ernersuisa ilaat Aataarsuaq naalikkaluarluni nusutsilluni kinngummat attataritilertoraluarlunilu suli kinngusimalluni avatami aalajangiutaa nusuinnarlugu makimmat suli ilami tikinngikkaanni. Aammami taanna qajaqqissuuinnarnani nakuarsuusimagami.
Tamaani nunassissimalillarlutik ilaanni ukiukkut siku nunap killingani atussaalermat Aataarsuaq oqarpoq: »Immaqa inunnik allanniigaanni, kiattoruna ilagilinga pavunga naapitsiniassagaluarpunga.« Ila tamakku inuusukaat piummappallaaqaat. Qassiiullutik aallarput tappanna kangerluussasoq pulajartorlugu. Aalajangersimasumik ornigaqannginnamik arrinngillat, inuunerminni allanniissutissannguamik ujarliinnaramik. Taama ingerlallutik tikeriallaraat innarsuaq, killinga taamak sikoqaraluanngilaq. Ajorsivillutik ajorsipput. Taava Aataarsuaq oqarpoq: »Imaannakasimmut ajorseqaagut. Siulitta uaguusuugunik aarnussat angallasinnguatik atorlugit sequnngiutiinnarlugu atugassaraluat uagut sapernerparput. Angallasinnguamik aarnuaqartoqarpisi?« Taannaqa ilaasa aarnussatik taagulerpaat, kisianni naammattuugaanni atorfissaqanngitsut. Ilaat ataaseq kisimi aarnuaqaraluarporooq appap isigaanik paartuutissamik. Taanna Aataarsuup oqarfigilerpaa: »Atorsinnaassusia upperaajuk? Upperigukku qimmitit aallarsariarlugit sequnngiutiinnarniariuk sikumut qaqiguit ikiorumaarpatsigut.« Oqarfigisaata assut nangaasuunnguatsiarluni isigigaluarsinnarlugu ileqimisaartuinnarpoq. Ilai illalermata Aataarsuup oqaruserfiginiaraluarlugu pissusissaaruppallaaqimmat oqarfigaa: »Maanna soqutaanngilaq, kisimiillutit ajornartorsiuleruit atoratarsinnaavat, kisianni upperigukku aatsaat, aarnussat upperinagit iluaqutaassuseqanngillat.« Ilanilu saariarlugit nangippoq: »Utissanngilagut imaannakasimmut ajorsinnerput nikanarsaatigissannginnatsigu. Imaannarmi atugarliortassanngilagut nunamili aamma atugarliulaariarta. Pavuuna aqquteqassaaq qamutivut qimmivullu nassatavullu qummukaanniartigik. Nukersunngippallaaleqaagut nukkassaatiginiassavarput.«
Persuavillutik aqqutigiuminarnikkut qullarteramik tappavaningaatsiarsuaq salliarnartaq ingerlaviusinnaasoq tikikkamikku alernik noqquserlutik mianersorsinnaanertik tamaat atorlugu aqqutigeriarlugu qooqqersimaneq sissamut atasoq atuarlugu sikumut avalakkamik taamak ajoraluanngilaq. Tassalu sikkorissumut pigamik tappavunga ilummut ingerlaqqilerput.
Ingerlallutik ingerlallutik nuna pukkitsoq tikikkamikku qaqillutillu tikeriallaraat illinersuit. Tassalu paasillugu illernit atuaannarunikkit inunnik naapitsinngitsoortussaajunnaarlutik. Aataarsuup ilani oqarfigai: »Nalunartut pillugit piareersimaniassaasi. Uanga qanoq ilioriaaserisinnaasakka naatsorsuinnarumaarpasi.« Ilaatigut tatummiartunnguamik illernit atualerpaat.
Taamaallutik erseriallaraat illorpaalunnguit. Ornikkamikkit umiat napasorsimasut killingannut unipput anisoqarsiilerlugulu.
Anisoqarnissaa erinitsaativillugu taamaallunimi illut ilaannit arnaq anivoq illup aniffimmi paava qimanniannginnguatsivillugu tatummiartutullu pissuseqarluni. Anisoqarsiiginnalersimannguatsiaramik arnat allattaaq paaminnit nuipput paallu killinganut qeqqillutik. Kinaassutsiminnik sumiuussutsiminnillu suli aperineqarnatik Aataarsuaq sassarteriarluni oqarpoq: »Ersigissanngilatsigut, inuinnannguuvugut inuinnannguaqatitsinnik allanniiartortut.«
Taava arnaq tikeraanut tulliusoq oqarpoq: »Angutitavut suli peqanngillat, piniariaramik. Iserumagussi iserniaritsi angutitavut ilimanarsilinnguatsiarput.«
Taamami peqqusaagamik illumut iserput. Isersimalersullu illunit allanit pulaartut isaalermata illu inunnik ulikkaavippoq. Tikeraat qulitsaat tiluttoreersimasut saluarserfissaannut nivinngaatiteriarlugit arnaq isertitsisoq oqarpoq: »Anersa nererusunniartusi nerlinngikkallarpassi angutitavut nereqatigerusunnerussasoralugit.« Taava arnaqatini isersimasut oqarfigai: »Uagut qulissiutitta imai amigaqinapput ilissilu qulissiutisi immersorniarsigik.« Oqarfigisai naalangaaramik taqqama aniapput.
Ualimut imaalisorlu oqaatigaat qimussit ersersut. Qanillisullu nukappiaqqat arpaliuaatiinnaq parsiaapput tikeraaqarnerminnik oqaluttuariartortut.
Tikeraat illumi isersimaffigisaminni utaqqiinnartut iseriaqaaq angutissaaq sinngornermit aappillersimasunik uluakkaaq inuusukaanik marlunnik malitseqarluni. Tikeraallu ilassiuutereeramik oqarpoq: »Inissaqarpoq angutit qaaqquniarsigik, tikeraanngooq alakkariartuutigalugit nerilukkiartorniarlit.« Asumi taama pisat erininanngitsoq angutit isertalerput, tikeraanimmi takujumannguatsiaqigamik.
Isertussat tamakkinnguatsiarmata tikeraartitsisut arnartaasa eqquppaat aataat neqaat panertut pertarsuit aataarsuullu orsuata quppaa. Taannaqa nerilerput, tikeraartitsisut tikeraallu tamarmik kaappatsassimannguatsiaqigamik. Pikkusunnermit qaqutigut tamaana qarlualuinnaaraat taama oqaasissaqannguatsiartigigaluarlutik.
Suli qaarsillarunanngikkaluarlutik allanik nerissamaarnermit tunuartullu aamma arnartaat eqqussuilerput, tamatumuuna tuttut neqaannik panertunik tunnussaanillu. Tamakkuninngali upatsinnagit qattaaq imermik nillorutilimmik imalik kaajalukaartinneqaqqaarallarujoq. Tamatumuuna aqqalasaarnatik nerilerlutillu uluakkaap tikeraartut aperai kikkuunersut sumillu aggernersut. Aataarsuup oqaluttuuppai kikkuullutik sumiuullutillu kikkunnillu siuaasaqarlutik. Siuaasaasa aqqi tusartalerlugit uluakkaaq ilanilu ilisarsingaaleramik. Uluakkaaq oqaluttualerpoq:
»Uanga ilakkalu makku Allarnerunngooq kinguaaraatigut. Siuaasarput taanna Allarneq Akilinermit nunagisatsinnut ikaaqqaartut ilagisimavaat, angugooq pissarsuaq pinerrasissorsuaq pingaartumik nannunniallammak. Aamma oqaatigisarpaat eqqilinnik siuleqarnerarlugu, namminerooq taama oqaluttuartarpoq. Kinguaaqqortoorsuusimavoq ataasiinnaanngitsumik nuliaqartarsimagami, ernerisalu ilaat taavanngaanniit kujavarteqqaartut ilagisimavaat. Taava tamani nunassarsisarlutik nunaqqatitaarlutillu kujavarterneranni uagut pinngorsimasugut ingerlanerat nangiinnarlugu ingerlagatta allanillu aamma ilataartarluta manna nunaqarfigileratsigu akunnaagilerlugu uniffigigallarsimavarput, tassaqaasiillu uninngaarfigilertussallugu.«
Oqaluttuarniat imaaginnalivipput, aammami Aataarsuup ilagisaasalu Allarneq tusaamaqigamikku taassuminnga oqaluttuarsiatik qaffatsittuaannaleraluaramikkit. Tikeraartitsisullu Aataarsuup ilagisaasalu siuaasaannik tusaamasaqarnermikkut inornerunnginguatsiaqaat.
Taama oqaluttuaqattaatiitigalutik nerigamik nerisatik immaqa sianigerpiarnagilluunniit soorlu suinnaraat. Taavalu panertortukkaminnik naammassillutillu qattaavaq kaajalukaartillugu imereerlutik arngajuersernertik naammagilinnguatsiaraallu neqinik pujuaartorsuarnik arnat eqqussuilerput aamma isersimaffiisa ningiuat taamaattunittaaq qulissiutiminit niooqqaalersoq. Isersimasut suli aqajarormiussatik naammatsissimannginnamikkit uullianik tigooqqaajuarsinnarput.
Taamaalluni Aataarsuaq nipeeraanngitsumik illariarpoq. Illariartorlu tamarmik uissutigalugu isikkutilerpaat, sulilu nipitunerusumik sivisunaarnerullunilu illariariarmat pissutaa nalullugulu ilaarutsallutik illaqatigilerpaat. Illalerput illalerput soorlumi quinassaaginnakkat.
Taava illarunnaarlutillu Aataarsuaq oqarmioq: »Immaqa ilissinni quianannginniartoq. Uangaana neqit uusut aapaarpallaartut allerisarikka aatama innersualikkaluarnera aallarniutigalugu ooqqinnerusunik mamarisaqarneruleratta.« Taavalu tusarnaartini nutaamik tusagaqarnissaminnut pissanngatileruttortut Peraapaluup innersualikkaluarnera oqaluttuaraa. Tusarnaartai aatsaat taamaattumik tusaramik oqaluttuaa pissanngatigeqalugu tusarnaarpaat, aammami oqaluttuartup nammineq pissanganaqusersortaramiuk.
Aataarsuup oqaluttuani naagaalu taannaqami oqaluttuartuatsianngorpunaasiit angalanerminni takusartakkatik misigisartakkatillu eqqumiitsut oqaluttuaralugit. Taavalu oqaluttuartut qasukkaamilersullu uluakkaaq oqarpoq: »Arraa oqaluttuaqattaannermit tusarnaarnermillu nerinissarput puiguipparput. Qaa kinguleqqiutissatsinnik eqqussiniaritsi.« Inoqutai anigamik eqquteriallaraat aataarsuaq ilivitsuusiaq qerinermit tikkungaasaannartoq. Allisserlugu naqqup qeqqanut iligaallu
uluakkaaq oqarpoq: »Takanna, saviginnerup sissussavaa.« Tikeraat savitik umiiarniutiminnit pissarsiatik saqqummerlugit aataarsuarmik qerisumik sissuilersullu ila tikeraartitsisut tupigusuleramik aatsaat taama savigitsigisunik takuleramik. Allatullumiaasiit ajornaqimmat neriitigalutik Aataarsuup umiiarnersiornerminnik oqaluttuuppai kisianni tamatumuuna tamatikkaannarallarlugu uerngaammisaaleqigamik. Aammami aqagu oqaluttuassaqarniarumaarput. Tassalumi unnuk sivikinaaraluarlugu pigaarnertik naammagileramikku illunut agguataarlutik unnuiffissarsipput unnuarsiummillu inussiarnersaarfigineqarlutik.
Aqaguani imminnut sammilluarumanermit aallartoqanngillat, aammami pissaaleqinnguannginnamik. Taavalu unnueqqereerlutik aqaguani nunaminnut uterlutik aallarnialeramik Aataarsuup savik savivik uluakkaamut tunniullugulu oqarfigaa: »Illillu taanna kingornussariniaruk oqalualaaginnaat tangertaqartinnagit ajorpoq. Ilissilu pisinnaaleriarussi akilluta tikeraarniarisi.«
#	
48
Nuussuarmiut sungiusimaannarpaat avanngaanniit kujammukaartunit aqqusaarneqartarlutik. Tassalu taama pisoqajuitsoq ullut ilaanni takkutiinnaqaat umiat qajartalissuit kujataanit aggersut. Tulakkamik inui ilisarnartoqaraluanngillat, tassalumi allaassanatik qangali nuussuarmiut nunaqarfissinngikkallarmatali kujavartertuusimasut imaluunniit immaqa taqqassuma inuissui. Tikisaminni uninngangaarniarsimannginnamik tikisamik illui nigungaatsiaqalutik umiartik pusikkamikku inissiffigaat, uninngangaatsiarniarunik soorluuna tupissagaluartut. Nuussuarmiut inussiarnersaallaqqissuugamik tikittutut allatut inussiarnersaarfiginiaraluarpaat, kisianni tikittut inussiarnersaanngivipput. Nuussuarmiut angakkortannguaminnik taasagaata anguteqatini piniarsimareerlutik aneersuartarfimminni katersuussimasut tikikkamigit tikittut najugaata tungaa niaquinnarminik tungaasiorlugulu oqarpoq: »Tassalu taamaattunik tikittoqaruni allaassanatik. Inorersunaasinuku akiniarneqarnissaminnik ilimasupilulerlutik qimaasut. Tamaaniitillugit angutit tamakkerlutik aallartassanngillat, nalunartullu pillugit aallartut qajaqatigiittassapput.«
Tassalu nalaatsorluni tikissimalersullu avannarsualerami tikittut immaqa taama piumannginniartut tikitsisiminnillu aallaqqunaagaluit ingerlariaqqissinnaajunnaarsikkallarpai.
Tikimmata aqaguani suli avannarsuartoq ullororaa aneersuartarfimminni aneersuarlutingaasiit tikittut inussiarniinnersuat eqqartulerlugu Aataarsuaq kamassaannaleqaaq. Oqarpoq: »Immaqa tassa ikku sapersunnguatut soriarsinnaanngitsutut isigaatigut. Qaa Appaarnaq angutit ilaat sunaaffa qaannakkut sapiitsoqatini aqqatigut taallugu takutillugit avalakkallarta anorlersup puisaanik neqigissumik sassaalliutissarsiuutiitigalugit.«
Aataarsuakkut Appaarnarlu avalakkamik nuunnguaq avammut qaangilaarlugulu malinnut pulasaarlutillu qaartittaleramik qaqutigut tamaana nuisaraat. Taamaaliorlutik ataasialinngimmata ilaasa annilaangaginagit timaannit isiginnaaraat kakkaak tikittut umiivimminni katersuutingaaleramik allamullu isiginatik kisianni qajartortut tungaannaannut. Isiginnaariarlutik umiamik ataanut pulagaangamik kingumut anisaraat avammullu qineqqilerlutik. Taamaallunimi ualiinnallarpoq.
Utaqqisimaalerlugit tasamannga erserput pujuallattuinnaallutik. Taakalu kujataanit tikittut isiginnaarluannguatsiaqaat. Aataarsuakkut Appaarnarlu kangerlunnguamut pulammaapput tamarmik aataarsuarmik kalitaqarlutik, tulammatalu takuaat qajaanni kaliguserfiisa killingi sissorsimasut, kalitaasa nutsuanerannit.
Niugamik Aataarsuaq illariarlunilu oqarpoq: »Anori atussaasoriniarlugu persualiuttaleraluarparput. Ikkua takusassinnianngitsuugutsigit utiinnangajattaraluarpugut, taanna aapparsuara sapiannginnguatsiaraluaqisoq uanga kakillarsilersoortaleraluarama. Pisassannguit anori taamaatillugu ujariutunngitsut qassinik naakkaluarnerluta pisannguavut pisaraavut taama inuuniarnartigimmat allatut ajornartumik ikioqatigiiffigisarlugit.« Nangipporlu: »Piareersariarlugit naammassigussi ooqattaarlugu ikkua neriartoqqugaluarniarisigit.«
Nerisassat piareermata qaaqqusisussat aallartippaat, taamaluaasiit itigassallugit. Kisianni susimaneramik immaqa nutaartorusulersimaneramik imaluunniit tikisatik pissaanaallarneramikkit ila aggiangaaleramik. Taava sissap timinnguani anorimut oqquannillutik qaarsortami nerrisilerput, panertunik panersuttunillu siuleqqiuseqqaarlutik. Aallaqqaataani nipaariaraluarlutik taannaqa Aataarsuaq oqaluttuarluni aallartippoq. Akunnassisuulersorlu allap sinneraraa. Taakkuali qaaqqusaat sullutik oqartoqassappat.
Nerillutik Naammassisimalerlutillu Aataarsuaq oqarpoq: »Aliikkutassaaleqinaqaaq inuusuttortatta nilissilaariarlutik arsillutik isiginnaartissavaatigut. Pikani narsaamaninnguami aallartilluta arsittarpugut akerleriilluta itivititsiniulluta.«
Oqarfigisaasa inuusuttortaat pileritsannguatsiaqisut utoqqartaat ajornarsaannginnguatsiaramik akerliunerannik misinnartoqanngillat.
Puiseeqqap amia immigaq oqimaassutsimigut inuusuttunut naleqquttuliaannguatsiartoq illut arlaannit anniseriarlugu inuusuttortaat arsaatilerput utoqqartamik ajuunniarfissamik eqqaanni illugiillutik isiginnaaraatik. Naligiikkumanermit amerlaqatigiissaarsimagamik naligeeqaat ilaatigullu imminnut nukissorfigisarniarlutik kisianni qiimasaarnertik ersersillugu illaliuttarlugu.
Utoqqartaasa inuusuttortatik isiginnaarlugit qiimmassarlugit suaartartaleriannguarlutik soorluuna isiginnaartuuinnarnertik naammagiunnaaraat, tamarmik nuussuarmiut takornartallu. Taamaallunimi taakannga takornatat inaannit angut utoqqasaanngulersoq nuussuarmiut pillagunaralugu isigisimasaat sassarteriarluni oqaqaaq: »Isiginnaartuuinnarluni pikkunanngilaq inersimasut arsaannik peqarussi aariarlugu tamakkerluta arsinniarta.« Nuussuarmiut taamami piumaqigamik inersimasut arsaat puisip amia immigaq oqimaatsoq aavaat, soorunami taamaattumik peqaramik.
Angutit tamarmik, utoqqasaat inuusuttullu arsaaffimmut avalakaapput. Tassami arsartik aallaruttuarsinnalerpaat, inuusukaat ilaatigut oqimaagisoortarlugu. Arsamik tigumiartoq tikiserlugu tikitsaaliorlugulu sarmissaattartorsuupput ilaannilu arsaq nakkaasaq tiguniullugu qaleriiaatilersarlutik. Ilungersutsakkaluttuinnaramik ilaatigut tigugaluartuinnanngorput. Taamaalisulli avaallatiteriarlutik iperaannartarput arsinnermi pissusissat unioqqutinneqarnerat unioqqutitsisunut kanngunarsaataasarmat.
Taamaalluni nuussuarmiut inuusukaartaasa ilaata arsaq tigullugulu akeqqatik akulloqquallugit aallaruppaa. Arsaarteriaraluaraangami tigummisani iperarnagu qipilualluni aniguisaraaq tigusigaluartartunut atisani alittuatiinnarlugit. Asulumi oqilaqaluni. Innaarsuk qooqqumut atasoq arsamik igitsivissani tikikkiartuinnaraa akeraani ataasiinnaq sioraaniittuulerpoq, tassalu taanna angut pillagunartoq tamarmiullutik arsinnissaminnik kajumissaareqqaartoq. Arsamik tigumiartup taassuma asseraanilu illuatungaatigut uiariartuusaaqqaariarlugu illuatungaatigut ilimaginngisaatigut uiarpaa innaarsullu angugamiuk qaanit arsaq avammut nalullugu. Taavalu nuussuarmiut ajuunnertik avaallatigalugu nillerratileraluarlutik uisaallapput takugamikku angussuup salloqittartittup nuussuarmiu ajuutitsisoq angusoorlugu innaarsummit avammut ajakkaa.
Tassuuguinnaq nuussuarmiut ajatsisorsuaq unnguppaat tigooqqaatilereeraluarlugulu. Taava Aataarsuaq sassarterluni oqarpoq: »Ilaginnarallarsiuk, ajataa toqusimappat toqussavarput, aqqunarsimappat aqqunassavarput, ajoquteqanngippalli allatut misigitissavarput.«
Aataarsuaq taama oqarsimalersorlu eqqannguani nipit qiimasaartut tutsiupput: »Ajunngilarooq, tasamagooq ikiorneqarnani nammineq majuarpoq.«
Aataarsuaq taama tusarlunilu nangippoq: »Qujanarmi. Kisianni uagut ileqqorinngilarput ataaseq kisermaattarlugu. Uumaak, atagu uagut paariassasugut.«
Taamaalisorlu ungusisimasut akornannit anillappoq anguteeraq inuusuttuujunnaarsoq, sunaaffa taanna ajatsittup angutaa. Aataarsuaq saallugulu oqarfigaa: »Illit maannakkut tunuarallaat. Ernera ajortumeeriaraluaramiuk uanga utoqqaagama iluatinnanngilanga ajortumeerniarlinga. Igillarpanga saanikunnguakka katersoriartorumaarpasi.«
Aataarsuup oqarfigisini isigeriarlugu oqarpoq: »Qaami illit nerliutiinnarniarit, siuaasalisaruit ajornavianngilaq.«
Allatummi ajornaqimmat tassa paanissaminnut piareersalerput. Qulitsaariaramik uinnginnanngorput qarlitillu kamimminnut singersuulluarlugit. Paaffissaat annertuumik nigorlugu inuit tunuartiterput. Paasussat sassaramik assigiinngikkaluaqaat, angussuaq angutikullaararlu.
Imminnut tikillutillu angussuup qiterseriaraluaraani angutikullaaraq soorlu nunamut nungusoq, aquipallakkami iperartereerpoq. Taavalu nikuipallalluni unammisami suli tigoqqerianngikkaani tartunaasigut eqikkamiuk taannaqami ammut nusuulerpaa aqullaartinniannguatsiarlugu, tassalu miluutivissimasukasiulluni. Pigami pigami kiisamiuna aqullaartillaraa. Taava taamaalisorlu tunummut nusukkamiuk orlutillugu tigorianngikkaani pissikkami nigorsimareerpoq.
Isiginnaartui avaallakkamik.
Angussuaq nikutserami taannaqa akiortini malilerpaa, taannannguaq tigutinnaveersaaginnartoq. Taamaallunimi ulapersisillugu assaqquisigut illuttut eqillugulu oqiginnguatsiarlugu kivikkamiuk naloqaa. Isiginnaartut qatimaluttuinnaallutik illiiumannguatsiaraluaqalutilli isigigaanni angutikullaaraq silaannakkuulaatsiarluni tukkami orlunngilarluunniit. Taavalu siumut aallarterami igitsisini sanioqqutiinnariarlugu immaqa taama ilimasunngitsoq tunungerlugu aasimmiaasiit tartunaasigut eqippaa naalluteriartaraluaraanilu iperartitassaanani miluguffigalugu, naavisigullu eqitartorlugu sunaaffa anerniiaraa. Taamaaliortuarlugulu qasusilersimannguatsiaramiuk miluuffigisimajuarlugu siumut kaamisalerpaa innaarsuup tungaannaanut. Ila akiugarsua tukermissaraluaraangami, kisianni nalunarani qasusorsuanngortoq. Tukermissaraluaraangami, kisianni nalunarani qasusorsuanngortoq. Tukernersorpallaaleraangat angutikullaaqqap kaamisarneq artuleraangamiuk anerniialeraraa, taavalu niui nukillaalersut malugalugillu siumut kaamisaqqileraraa. Angussuup qanoq pineqarniarnini paasisimallugu aqullaaginnariaraluartoq angutikullaaqqap niviimeriarluni kivikkamiuk suami suami nunamut tunngatippaa tassalu innaarsuup tungaanut aallarutivittalerlugu. Kisianni angussuaq pissaammersimariaraangami kaajallalluni innaarsuk nigortileraraa tigumminnitsini kaligiinnarlugu, miluussimajuarmammi. Taamaaliorusaaginnarmata kiisa nuussuarmiut isiginnaartut utaqqikatalersimallutik nilliumisaartalerput illiiumasullu ilaat sassaraluartalerlutik. Ilami paanerat sivitsuleqigami.
Taamaalluni isiginnaartut akornannit sassarterpoq arnaq, angutikullaaqqap nulia. Taannalu arnaagami unitsinneqarsinnaanngilaq. Oqaaseq piiutigalugu paasut ornikkamigit tikillugillu kaatoriarluni peqqaannagu angussuaq kunniseqaa. Taamaallaat taanna sorlummigarluni ileqimisaartorami.
Isiginnaartut nilliaasaannangajallutik illarratilersullu angutikullaaqqap pissatseqqissimalluni kiisamiuna angussuaq ilatsiiusaannalinnguatsiartoq siumut aallarutivillaraa. Taavalu innaarsuup killinganut pissullugulu immaqa taama innaarsuup illuatungaanut ineqaraluanngilaq.
Isiginnaartut avaallatileramik nipangimmersunngeqaat ilaat massa innaarsuup killingatigut alakkartertut. Taamaalluni suaartoqarpallappoq: »Ilaalu saassuteqisigit, nungoqisigit!«
Taama tusarlunilu Aataarsuaq sassarterpoq suaarlunilu: »Taamaaliortoqassanngilaq, uagut inupiluusaassanngilagut. Pineqartussap pisassani pereerpaa, allat sunngitsut ajortumik pisariaqanngillat.« Taavalu takornartat immikkuullarillutik annilaangasutullu illutik katerisimasut ornillugit oqarfigai: »Anori atorsarulereerpoq atorsaroriartuinnassallunilu. Pikiniaritsi saperunnaariarussiuk aallassaasi.«
Takornartat taamami peqqusaagamik umiaminnukarput pikilerlutillu. Pikisillutik timmut qiviaqattaartuarsinnarput soorlu utaqqisallit. Nuussuarmiut pasitsakkaluarlutik ilaginnarpaat. Immaqalumi utaqqisaqaraluarlutik utaqqeqqinneq sapilersimagamik avalaannarput nuunnguarlu uiaramikku avannamut saallutik. Taanna inupiluttarisimasaat nuussuarmiut alapernaasivippaanaasiit. Innaarsukkut nakkartitaagami imaannaq pisimannginnerami qajartornani umiamut ikigami aquutaa tiguaa.
Aallarsimangaatsialillartullu tappikannga atilerput inuit marluk, arnaq angullu tamarmik inuusuttunnguit. Ateramik illut tikinnagit inuit takusinnaasaannut ingipput. Taamaallutimmi inuit ilaasa takulersimallugit ornippaat illullu arlaannut angerlaallugit. Oqaluttuassaqassammata nuussuarmiut illumut iserfiannut katersuutilertorput.
Oqaluttuarput qatanngutigiillutik. Qavanigooq qeqertarsuup nunavimmut sammerngani nunaveqaraluarput. Tusartarpunngooq avanersuarmiuusimasup Ullorissamik atillup kinguaarigaatik, taassumalugooq angutigigaa Paffik Akilinermit ikaaqqaarsimasut ilaat. Meerannguugallaramilli iliarsororsimapput tamakkinnik angajoqqaarullutik, taavalu eqqarliminni nunaqqatigiit pissartaanni ilasiaalersimallutik. Ilasiaaffitsillu tassaanerarpaat angussuaq unnuk manna misillertitaq. Oqaluttuarput taakkunaniikkamik qunusiaallutik, iliarsuugamimmi inuutitaagunik naammagittaannartussaasut.
Angussuaq taanna inupiluunerartarpaat. Qatanngutigiit oqaluttuarput tusarsimallutik taamaassutigigaa angakkunngorniartarsimagaluarluni, angakkorsuunngooq avanersuarmiup Soqqaap kinguaarimmani, inunngorsimagamigooq taanna assissaralugu. Siuaasanik tusaamasallit oqartarsimapput: Tassamigooq eqqartorneqartoq taanna Soqqaq inupiluuneratigut assigisimavaa angakkuussusiatigut pinnagu.
Taamaalluni angussuaq ullut ilaanni qajartorami tikissimavoq aaginnaalluni, allassaassananilugooq qajartortut naapitami ilaannik toqutsisimasoq. Toqutsininigooq pernartarinngikkaluarpaa. Akiniaajartortussanillu qanoq qulanngitsiginerami tikiinnarluni inoqutini naalakkersimavai pikinasuaqqullugit nunaqarfitsik qimallugu aallassagamik. Aallaramik avannamukalersimapput nunaqarfiit inoqarfiussangatitatik pallinnaveersaarlugit. Taavalu nuussuaq uiaramikku nunniffissarsiorlutik kangerlunnguaq paangeramikku pulaterfigilerlugu aatsaat illut takusimavaat tassalu qimaanerminnik pasitsatsissanngikkunik utimut saassinnaajunnaareerlutik. Ilamigooq aamma qasunermit sineqqartornermillu qasuersertariaqaleramik. Kisiannigooq taamani inulimmut pilernertik paasigaluarlugu angussuaq kamakkaluaqaaq, ilagisanilu peqqusimavai tikisatik atassuteqarfigissanngikkaat, aammalu tupernatilluunniit qasuersilaaginnarlutik ingerlaqqissallutik.
Oqaluttuartullu nangipput: »Uagutsinni qujanaannarpoq avannarsualermat. Kisianni nalunngilarput uninngangaassagaluarutta angussuaq susassaarukkuni sumillu nammineq ajuallannartorisaminik naammattuuiguni annaartusaalissaqisoq-aasiit.« Angullu inuusuttoq nangippoq: »Taamaattumik arsittut aallartilissasullu aleqara oqarfigaara: »Nalunaqaaq uagut inuilligallarta. Inuit tikisavut ajunngitsorsuunnguatsiarput. Ilavut aallarpata uterumaarpugut, piumasaminnik piumaarpaatigut.«
Oqaluttuartik naagaallu Aataarsuaq oqarpoq: »Iluartumik pisimavusi, tamaani ilasianngorniaritsi. Aamma oqaluttuarnissigut paasivara eqqarleriissugut. Uaguttaaq Paffiup kinguaaraatigut.«
#	
49
»Allaminngooq nunataarniaraanni utoqqalivallaartinnani taamaaliortariaqarpoq:« Aataarsuup naluaa oqaaseq taanna kimit oqaasersiarisimanerlugu, immaqa ernermi ilaannit, imaluunniit qangarsuarli oqaasinngorsimasoq tusartariikkani isumamini nilliartissimanerpaa. Tassami pileritsassimavoq ingerlaqqikkumalluni, uffali nunartik nuussuaq piniagassatigut akunnaaruttunnguartoq.
Aataarsuaq allatut piguni nuussuaq uiarlugu saamimmut sanguinnarsinnaagaluarpoq sineriammilu ingerlavissamini iluarisaminik nunassarsiorluni inunnillu peqatissanik naapitsisinnaalluni. Kisianni nuna tamanna orniginngilaa. Kajungerisaa tassa kitiminniittoq nunarujussuaq portusoorsuaq qeqertarsuunnguatsiartoq, avannamut isulisimaneratigut uiarterniagassaq. Ernermini ilagisaminilu aallaqataajumasut naatsorsoriaramigit marlunnik umialioqqusivoq, angisuuninngooq qajannaatsunillu.
Umialiatik ineramikkit pikeriarlutik aallarput umiat pingasuullutik. Ila ingerlavissap mersernaasaraluassusia. Aataarsuakkunnut ilaasuupput aappariit utoqqasaanngortut Aataarsuup nuliaqqiutaata perorsaasigisimasai, kinguaaqanngitsut, utoqqaligamik Aataarsuakkunni ilasianngorsimasut. Ilaasoraattaaq aleqariit taakku inorersukkunnit ilagigaluaminnit qimarngunerit, arnaq taanna Aataarsuup ernerisa ilaata nulissiussimagamiuk. Aqqaluaa qaannamut sungiussereersimagami qajaqataasunut ilaavoq.
Aappariit utoqqasaanngortut imaannaanngillat. Uia angakkuikasiuvoq allaat Arnaqquassaarsuarmik sassuma arnaanik ornigisartoq silagissartartorlu. Nulia inornerusimanngilaq pissaanernik isertortunik sammisaqarniartarsimagami.
Aallarsimalerlutik ikerinnarsuarmut pigamik mannali silagik avannaalaannguartoq imaq manik Aataarsuup umiat arlaat qanillattoriarlugit oqarpoq: »Aarlerinakaseqaaq silagissarlusi inngiuaartarniaritsi.« Oqarfigisaasa illaatigaat: »Una utoqqalilernerami aarlerituunngorsimagami, mannali silagik.« Illarlutik taama oqartullu arnaq utoqqasaannguaq taanna pilerpoq:
»Utoqqaat oqaluleraangata upperisarniarsigik. Ajornaqaaq inuit uagut silamut immamullu naalagarsiortussaalluta pinngorsimagatta. Tasamaasiit immap naqqani arnaqquassaarsuaq alaatsinaappoq arlatsinnik iluarinngisaqaruni misillertittussaalluta. Tassagooq taanna uinikkumanngitsoq qaqulluup inorroorluni nuliartaaralugu aallarussimasaa angutaata qatanngutaasalu aallugu angerlaanniarlugu qaqulluk nuliaminik arsaagaq anorersuartitsilermat annakkusuummerlutik imaanut igissimasaat. Isumallioriaraangamigooq umiartortunik ajunaartitsisarpoq.«
Arnallu toqqarlugit oqarpoq: »Aamma maanngaannaq anitsisunik iluarisaqartarsimannginnami. Taamaattumik aallartinnata arnat ilaasussat ilumittoqarnersut paasiniaagama soorunami sianiginngilarsi. Oqarnianngikkaluarama maannakkut oqarfigiinnarpassi mianersoqqullusi, mianerisassaminnik mianerinninngitsut imminnut ajunaartillugillu inoqatitik taama pisussaanngikkaluit ajunaartittarpaat. Takuat siorna soorlu nunaqqatigileraluakkavut Saamissuakkut silagissorsuugaa umiannguaminnik piniariarlutik aallaramik uternatillu sumik tutsaveqanngillat. Aallarsimalersullu aatsaat paasivarput paniat maangaannaq anitsisimasoq. Taannaqamiaasiit aamma taamani piniagassarleraluarpoq tamatuma nalaani taamaajuitsuulluni.« Nangipporlu: »Aa, sussa tamakku eqqartornagit ipporissaaginnarniaritsi.« Taavalu immaqa uini oqaluttuani ilassallugu oqalunnialeraluartoq killeqqutiinnarlugu inngerluni aallartimmat ilaasa ingialluinnarpaat.
Qeqertarsuaq avannaqqukkiartorlugu nunniffikkuminartumik tulaffissarsiulerlutillu Aataarsuaq oqarpoq: »Tassa aarlerinarunnaarpoq nutaartugassarsinialaarallarta, nunnikkutta naammatsivilluta illinnarnersiuinnarluta nerrikkumaarpugut.«
Sineriassuaq sinerlugu kujammut ingerlaalerput tulaffigissumi tulaqqaannartarlutik, nunaqarfissaqqigisaminnik naammattuuiniarlutik. Piniagassalissuusoq paasereerpaat, piniagassat puisit mattallillu angisuut minnerillu saqqumilaaginnarput asumi eqqissiviilliortitsisoqanngitsut. Tamalaanik timmiarpassuaqarpoq imarmiut neqaannut akulliutissanik. Ukiariartulereermalli ukiivissaminnik nunaqarfissarsiumalleraluaqaat.
Taamaallutimmi ullut ilaanni nuuk sassasissoq uiarlugu kangerluk pulajartulerpaat sissaa tuapaqarluni timaatungaa ippissuunnguatsiartoq.
Tulariallartut eeq, ippissuannguussimasut sunaaffa tassa qisuppassuit, qissiarpassuit, sissaq sanimut naallugu qaleriiaat. Inuit qissisaannaramik qisunnik ajorsaateqarpallaarunnaarsimagaluarput, kisiannili qisuutitik ileqqaartuartarsimavaat nalinginnarinaveersaarlugillu pisariaqarnerinnarnullu soorlu piniutiminnut angallatiminnullu atortarlugit, ilaatigummi allaat illutik naammattunik aavissaqartinneq ajorpaat. Maannali tikippaat qisuppassuit, nunarsuartaap inuttaaminut pajugutai naammattorsuit, sumulluunniit atorumagaanni amigaateqanngitsut, iluarisamik qiniinnagassat. Tamassa qisupiluunersuit ilaat umiamit isorartunerit silingaaramik eqikkaluarlugit assaat imminnut anguneq sapersut, ilaat uligiilissuit, ilaat panernermit qarsornerit, ilaat aappaluattut, ilaat soorlu umiamut nammissat ineriikkat, illunut aavissat naammattorsiuinnartarissat. Sunaaffa pisuussutinik taamaattunik amiganngitsorsuarnillu nunataarsuaq peqaraluarujoq.
Niooqqareerlutik ippissuit sioraannut pillutik isiginnaalerlugillu utoqqasaartannguat oqarpoq: »Sunaaffa suli inuuluttarlunga taamaattorsuarnik siumuissallunga. Siulivut isigitileqaakka. Siulitta ingerlaarnersuat eqqartorneqaleraangat taaneqartuartartut ilagaat qisuilatsinersuaq. Ilami unnia allaat qisumininngualerngusaallutik akeqqiutivittartut inuartoqartarlutillu, oqartarput soorlugooq arnalerngusaatiinnartut. Unnia piniusiortartut qisumininnguit toqqiserissaarlugit katiterlugit qilersuullugillu, soorunalimigooq piniutinnguatik erligigaluallaaraat. Aamma oqaluttuarisarujaat anguigaq inuerneq, kinguaariinngooq pisisaraluarlugu inuaataasarluni ersinarsikaseqimmat toqusumut ilanngullugu illissimagaat. Taamali qisumeertigalutik qanoq ersinarsitigisimanermat taamaaliorsimapput. Taanna oqaluttuaannaasimanngimmat piginnitsigisimasaanut allaat aqqisigut taasarpaat, piginnittuagooq kingulleq tassa Ulloriaq Paffiup ernera, makkua siuliat.«
Nipangersimammersoriarluni nangippoq:
»Uangami aamma nammineq qisuilatsisarnernik eqqaamasaqaqaanga. Avani meeraalluta nunaqarfitsinniitilluta aallarsimatillutalu utoqqartatta oqarfigisarpaatigut: Angalaaraangassi isisi atorlugit pisarniassaasi, pingaartumik sissamiikkaangassi. Qisumininnguamik nassaaraangassi nassaarsi qanorluunniit mikitigigaluarpat iluatigissavarsi, nalinginnarinagulu angerlaallugu, qanorluunniit mikitigisut tamarmik atorfissaqarput. Tassaqaluunnimmi oqarfigisariaqartarnerpugut taama iluatissarumatutigisugut, ilami aamma uagut pisissitsinnut qarsuliassatsinnik eqqasuttuartuugatta. Taavalu aamma suliarerujoortarparput qisunnik katiterineq pingaartumik qaannat umiallu qisuttassaannik. Putoriarlugit ujalluni imaannaq kittorartussaanngitsunik katiguseriarlugit allunaanik nimertoraangatsigit taama ajorluinnartanngillat. Kisiannimi aamma meeraagatta ilaatigut piumasaarsortaraluarpugut soorlu oqareersunga nammineq pissatsinnik qarsuliuukkumasaqigatta ilaatigullu pinnguassatsinnik sananiaarsuttarluta. Aamma eqqaamavara meeraqatitta ilaat angutaata aqqunanngersaarlugu persuttaraa qisumininnguit ikuallassimammagit.
Taava taamaalluni ilaanni aasakkut qeqertat avasissut ilaannut manniliarluta qissiareriallaripput qisorujussuaq qissiaannaanngitsoq soorlu sumut immaqa angallammulluunniit atugassiaralugu sanaaq tamatigut tamaana saviminertaqallattaartoq. Ila taamani nuannaaqaagut. Taavalu kalusiullugu sissamut tulaallugulu aamma nassaarileriallaripput taamatut ittoq, kisianni taamatut angitiginngikkaluartoq, eqqaanilu aamma qisuminersillattaarluta. Ila taakkua taamani iluaqutigeqaavut, taakkulu pigaluartut saviminertaat aamma takulluaataavallaarput. Uagullu kisitta tamakkuninnga pisuussuteqarsoriniarluta sunaaffa aamma allat kujalivut eqqumiitsumik naammattuuillutik qisuutinissimasut.«
Tassunga killittorlu Aataarsuaq pilerpoq: »Tassa taamani uanga meeraallunga umiiarnersiullaratta. Kisianni tamanna oqaluttuarisareeqigakku taamaalli. Imaana oqarniartunga: Tamaani ukiivissinniarta piniarfia ajunnginnguatsiaqaaq. Illuliussaagut periarfittuunik naammattunnguamik qisuttalinnik, atortussat qineriaannaapput.«
Utoqqasaannguup ilartik Ullorissap kinguaava orneriarlugu oqarfigaa: »Tassataava oqaluttualeraluarlunga anguigaq siulivit Ullorissap kingornussaa eqqaasoorlugu taagakku illit isumanniitippakkit. Isumannaajaqqaagassavut isumannaariarutsigit qisuit pitsaanersiorlugit pitsaanerpaartaannik anguigaliussavakkit tammajuitsussannik.« Taavalu ilartik usiminnik majuussuilersut tikillugillu oqarpoq: »Inuuluttaarlunga kiisami qisuppassuarnik naammattuuigama siulersuavut qisuusinnaasunillu ajorsapittarnerat eqqaallugit unnugu uanga qisunnut nallarlunga sinissaanga.« Taavalu nuliata tusaasimallugu oqarfigaa: »Unali kisimiissasorisoq, inuluugigaluarummaluunniit tutissavakkit.«
Aasiillimi ilaat illarrattunnguanngorput.
Illuliornialeramik nalornisuulerallaripput ataatsimut immikkuutaarlutilluunniit illuliussanerlutik. Nunaqarfigisimasaminni anginngitsunik ilaqutariikkuutaanut naammaannartulianik illoqartarsimagaluarput taamani atortussat naammattut piginngikkallaramikkit, maannaliuna ataatsimut illuliornissaq eqqaasoorsimagaluaraat. Taava Aataarsuaq aalajangiisussaagamimi oqarpoq: »Nunaqarfigisimasatsinni illoqatigiikkuutaartarnerput najoqqutaralugu illuliuinnarniarta, tamatumuuna anninngulaarlugit, naammattunik atortussaateqarpugut. Aamma nuannertaqaaq inigisaq nikilaarlugu illumut allamut iseriartortarluni.« Ilaasa iluarilluinnarpaat.
Aataarsuakkormiut illuliartik piareerlugulu inaarsarnissaa tulliukkaat Aataarsuaq sioqqaminnut pilluni illussartik umerualaariarlugu oqarpoq: »Uangaasiit eqqaasaqaannaqaanga. Nalunngilassinga aatassuarma innersualikkaluarneratigut pisinneqarlunga neqit ooqqissut meeraaninnit ilikkaassimasarigakkit mamarisarilersimagikka naammi aamma aapasortullattaarniarlunga. Kisianni ilaanni ooqqissunik neriumallerluariarlunga qulissikkat qalannissaat erinitsaattarmigiga, inoqutimalu tamanna nalunngilaat. Tamannaana pisimallugu isummersimasunga: Immaqaana illu manna isorartujaamik torsuuleriarlugu torsuuata ilaatigut killoqarfissamik aniinganileraanni killuut qulaatigut qingalerlugu. Igalillit taamaattunik illoqartut siulitta oqaluttuarisarpaat. Maannakkut qisussanik ajorsannguannginnatta igaasarfissamik igaliliussagaluarpugut.«
Taamaalillutik Aataarsuakkut igalertaarmata atortorilluangaarmassullu nunaqqataasa issuarlugit illutik igalilerpaat. Imaallaammi aamma arnaqquassaannguit qulissiummik nakkutigisassaqanngitsut igalermiunngorlutillu igamik nakkutigisassaqalerput.
#	
50
Suli apinngitsoq illuliornertik naammassisimalerlugulu arnaqquassaannguit ilaat oqaloqatigiilerput: »Panna timersuarput kajungernarpallaaqaaq asiaatigalugu nuniagiarallarta ungasiartoq-aasiit paarnarinnerussaaq, suli iluamik paarngalinngitsugut ukiaateqinavaatigut.« Taama pilerisaateriarlutik aallarput nukappiaqqanik aqisserniarumallersunik ilaqarlutik. Tappavunga qullangaatsiallarlutik taannaqami nunialerput nukappiarartatik aqissianik pisinninniarlutik milloorniarlutillu malersuisartut. Taamaallutik nukappiaqqat asiangaatsiarsimallutik arpaannaq nuniattunut uterput quarsaarsimaqalutik alla nipiginagu »arraa innga sunarsuaruna?« Tikkuartuummatik arnat qinerlutik qinerlutik takuleriallaraat nersut qaquajaartoq qimmimit anneq qoorortaq atuarlugu tappavunga majuartoq. Takullugulu arnat ilaat oqarpoq: »Arraa amarorsuaruna takullernaveersaarlugu ammut qimaaniarta, tamakkugooq qaasuttorsuupput.«
Nuniagiat aqisserniallu quarsaarsimaqalutik tikillutik oqaluttuarmata utoqqasaartannguat oqarpoq: »Allaanavianngilarmi amaruussaaq. Sunaaffa aamma tamanna amarulikasiuvoq, amaroqarunilu aamma tuttoqanngitsuussanani, kisianniaasiit nujoqqannermik. Tassa amarukasiit tamakku siulitta nunatoqqaminniikkallaramik avanersuarmiikkallaramillu uumigisartagaanngooq tuttuerusaataasarmata. Ataasiinnaallutinngooq ersinanngillat qimaaginnartaramik, ataatsimuuleraangaminngooq aatsaat ersinartarput. Imami uumigisarsimatigaat oqilasoortai pingaartumik angakkut qaatsiaannartalersut piaaralutik amaqqunut malersortittarsimasut qasusigaangamikkillu ikkatigalugit toqorartarlugit. Taamaaliortartoq kingulleq tassaanerarpaat avani angakkorsuaq Soqqaq, taannagooq inupilussuaq kisianni angakkuissuarooq ajugaqanngitsoq.«
Taamaattormiaasiit toqutaasimavoq, ajugaqannginnera aamma killeqarsimagami,« tusarnaartut ilaat akuliuppoq.
Aataarsuaq pilerpoq: »Taassuma ernerisagooq ilaat Atsiaq uagut nunaqqatigisimavarput, uanga meeraallunga eqqaamavara. Angugooq oqilassutsimigut asseqanngitsoq, nunasiortuinnaq nunaqarfimminni angerlarsimaqqartortoq. Taanna utoqqarujussuanngorluni aatsaat toquvoq, utoqqaat utoqqalisarnerat akimorlugu. Taanna timaasiortuugamimi ataasiarani amaqqunik naammattuuisarsimavoq, kisiannigooq qimarratigiinnartaramigit. Ilaannigooq angalaarfini tuttuisattorsuanngormat ukalinnguit aqissinnguillu pisarisaraluarlugit pikkunartumik nerisasseerilerluni tusaalersimavaa miaggoorpaluk, amaqqup miaggoorpalua, tassalu tamanit tamaannga allat akerpallattaleraat. Taava siulliulluni miaggoorpaluttup tungaa
nuiserlugu takulersimavaa amaqqut tamaanga katersuutilersut, tamaangalu arlaannut aallarterlutik. Timaasiortutoqarsuugamimi nalunngilaa amaqqut taama aallarunik allanik malersuissanngitsut, kisianni tuttunik. Taava isumassarseriataariarami amaqqut malilersimavai, aanngaanaveersaaginnarluginngooq. Arpaatsinigooq naammatsinnginnamiuk nalunngilaa pisariaqalissagaluarpat qimarratigisinnaallugit, aammamiunagooq amaqqut qasujasorsuit, pingaartumik perlimoorsimaleraangamik. Taava taama maliinnarlugit ersersimavai tuttut qimarrattut, tuttorpaalussuinngooq. Tuttut ilaat ilaminnit kinguamisaartalersut amaqqut angusimavaat persatarilerlugillu. Atsiap alillugit isiginnaarsimavai, kamassimagaluaqalunigooq soriusissaqarnanilu. Taamaattormigooq amaqqut qaarsillarnermit aallangaarneq ajulermata orneriarlugit kapisarsimavai qimallugillu taamagooq tuttugutsigigaluarluni tuttumernit tigoriaannaat ilaginnaannarpai amarukasiit pisaannik neriniannginnami.«
Amaqqut eqqartuleriaramikkit pigaluttuinnarput. Utoqqasaannguup nulia appippoq: »Tassami tamatta meeraagallarattali siulitta misigisimasaat oqaluttuarineqartut tusartarpavut. Aanaga oqaluttuartoq tusartarpara Akilinermiikkallaraminngooq ingerlaarlutik piniagassaalatsillutik assut neqissaasualerlutik qimmitillu perlimoornermit ingerlaqqalersut pileriaqaat tassaana amaqqut immaqa aamma perlimoortut malersortorsuanngoraatik. Ataatanigooq angakkuusoq oqaatigisaraat namminiinnaq pigisaminik ingerlasaaseqarsimagami qimmini aallarsaramigit tupinnaqaarooq aallarsaramik sukkassusii, soorlugooq tassataavaammat uniaasaannanngitsut. Namminnerooq taama peqqummatik sequnngiullugu qamutinit nakkarnaveersaaginnarlutik. Pigamik pigamik qanoq ingerlareertigisimanerlutik aatsaat unissimapput, ilaminngooq ilaat aamma pigallaratik anngupput. Kisiannigooq qimussit arlallit anngutinngitsoorput, allaassananilugooq amaqqunit uiartortissimasut.«
Amaqqumik takunnissimallutik oqaluttuartut kingornatigullu amarulersaartut tusarnaaginnaraluarlugit Aataarsuup ernerisa ilaat Peqqanngi taassumagooq kina malinneramiuk kamajallunilu qatanngutiminit allaalluni sukangariataartartuugami sukariivilluniaasiit oqarpoq: »Taannami takusariniagaat amaruunerpoq?« Arnat meeqqallu oqaluttuaat imaaliinnarlugit upperisassaanngillat, tassaaku oqaluttuartunik tusaanermit suunngitsunnguit sorsuanngortittaraat. Ilissi utoqqaat oqaluttuarnermit pututitsisarassi.«
Taama oqarmat kia tassa akissavaa, akiorneqaleraangami kamakkiartuinnartartoq ilisimagamikku. Aataarsuarluunniit nilliallanngilaq. Taava taakannga erseqqissilluni ningiortannguat oqarpallappoq: »Upperinngikkukkit nammineerlutit takuniaaniarit, killorloqaana angutaallunilu inuusuttorsuuvoq. Amarorniarniarit illittaaq utoqqaliguit oqaluttuassaqartarniarumaarputit.«
Peqqanngi pilerisaarneqartariaqanngikkaluarporluunniit. Amaqquninguna eqqartuiinnalermata piniarsaarinissaannut pileritsassimasoq tuttutassatsiarsuarminnik eqqissiviilliortitsisut nungusaasullu akiniarumaannarlugit. Taavalu ningiortamik oqaatsini naagaalu akillugu oqarpoq: »Ajunngilaq, isumaga eqquippat. Amaqqup amianik qaassikkumaarpakkit, amaroqassagaluarpat. Kikkuttoruna ilagilinnga.«
Nalingisa qassiialuullutik ilagiumavaat.
Aataarsuaq inertereriassagaluarami qanoq iliunngiinnarpoq. Paasereersimavaa ernermi taassuma Peqqanngip akerlilerneqarnini killormut sukassutigiinnartaraa. Immaqa qimusserfissanngorpat aatsaat takuniaagaanni pitsaanerussagaluartoq? Kisianni aamma tusartarpaa qimmit amaqqut ersigigaat. Aamma amaroq kisermaalluni angalaartoq takuneqarsimaguni amaroqangaatsiarnissaanik pasinanngilaq, peqarunimi tassaqaluunniit naapissaajumaarpat. Aamma inuusuttut pilerisuttut nangarsimaannarneq ajornaqaat, taakkulu pilerisut piniarnermut sungiussisimasooreerput navianartorsiorsinnaanerlu ilikkareersimallugu. Ajunngilaq, aallaannarniarlit, ilinniutigalugulu misigisaqaatiginiassavaat, aammami ilumut amaroqarnersoq taamalu tuttoqarnersoq paaserusunnaqaaq, pingaartumik piniarfiatigut nalusami ukeeqqaartussaalluni piniakkat suussusii sumiiffiilu paasilluaruminartaqaat, pisariaqalersillugu utaqqiinnarneq naalaaginnarnerlu inuuniutaanngillat. Isumaliutillu taamaattut immini aniatereeramigit oqanngitsoortussaannginnami oqarpoq: »Qaami takuniaagaluarniaritsi, kisianni pikilluarlusi, navianartussaq sianigalugu.«
Anguterpaaluit pikeriarlutik aallarput. Sakkugissaaqaat taquarluarlutillu, tassami ullut arlallit mulusinnaanertik naatsorsuutigisariaqaramikku. Qooqqersimaneq atuarlugu qummut majualerput tamanut tamaanga qiniitigalutik. Aqissit tupallutik tingigaangamik ungasillinatik mittaraat, ukallit pangalimmersoriarlutik unikkaangamik qiviallattaariarlutik mangialeraraat, eqqissiviilliortitsisussaqannginnamimmi. Allanik uumasorsiassaqanngilaq. Majuaramik majuaramik qaqillutillu nuna siaangasorsuaq tikippaat tamatigut tamaana qaqqartalik, takussaavorlu qaqornersaq portusooq allaassanngitsoq sermeq. Taassumami tungaanit anorsaarpoq suernera malunnavissumik.
Nunaannarmi angalasutut unnuiffissarsiortariaqalerput. Qaqqaq qerrulik pulaffiusinnaasumik ilimasuffigilerlugu ornippaat misissuingaatsiarlutillu qangatsiffiusinnaasumik nassaarlutik. Tamarmik pulateramik naammageqqaannarluinnarpaat.
Aqaguani qaammaliinnartoq ingerlaqqinnissaminnut pikilerput, taannalu sermeq soorlu kisimi orneqqusoq. Sermeq killeqqullugu ilaatigullumi aqqutigisarlugu ingerlagamik qulaanit nueriallaraat qoororsuaq taavunga qaqqat ersitsut tungaannut isulisimannguatsiartoq.
Kajungerilerlugu atersaarfigaat. Tappavani qatsissumi sermip eqqaani qiiaammisaartarsimallutik qoororsuarmut aqqaramik iluamik kiaallagaat. Oqquunermit sumik suerninnguaqanngilaq, seqernullu pukkilileraluartup sunaaffa ingerlanermi ilaanni suli inunngilaa. Kuuk sermimit aallaavilik qaputtuinnaalluni sivinganersuakkut ingerlariarluni qoororsuaq angullugu naqqinnikkami eqqissisimavoq eqiasuttutut ililluni sangujoraarluni kuulerluni, taamaallunilu qooroq taavunga isulikkiartorpaa sumut ingerlanini nalunarsisillugu. Kuup sinaani naasut orpikkallu ivikkallu suli qalipaatitik pigaat asinngalersimagaluarlutik, qoororsuulli innai ukiap qalipaataanik aappillersimapput tappavunga ujaraannaasup tungaanut malunnarunnaariartortumik. Paarnat kigutaarnallu tungussartik naammatsissimallugu qaaroriaannanngorsimapput mianersuullugit nuniattariaqalerlutik. Silaannaq suli aasarsunnippoq sumi tamaani naasut ilaminnit tissarinnerit tikkannik naamajuminartoqarluni. Taama ilimaginagit ippernat kingulliaasimasut ilaanni takkuttaraat kisianni paaminnarunnaarsimallutik.
Angalasut saalisaallugu kuup sinaani issaasimallutillu nallakaasimapput ilaatigut sinilinngersaarlutik oqangaassanatillu. Taamaalluni ilaat anersaamerloriarluni oqarpoq: »Aatsaalli nunassaq.«
Taama oqartorlu Peqqanngip massillunilu saappaa: »Aatsaalli nunassaq? Nunami taamaattumi suna inuussutigissagaluarakku? Paarngat? Ivikkat? Paarngaqutit? Tamakku aatsaat nerukkaatillugit nerisassaapput. Nuna alianaagigakku? Nunanuku taamaattut inunnut nakuillisaatit, suuteqaratik uerngarsaatit. Ilumut nuna piitsoq, piniagassannguamilluunniit takussaasoqanngitsoq. Immaqaluunnimmi uumasut nuna taamaattoq inuuffigissallugu narrugaat.« Oqaatsinilu narrassimasup aniatitaanik ilaartoreeramigit nangippoq: »Ingerlaqqikkaluarallarta, najugarput taamaaginnarpat erniinnaq tappavunga siaangasumut isikkivilimmut inuummarinnartumik silaannalimmut qaqiumaarpugut.«
Qoororsuaq atuarlugu ingerlammersorsimalerlutik ilaat oqaratarpoq: »Arraa, aajikku tuttut.« Unillutik qineriaramik takuaat tuttorpaaluit sivinganermi qutsiartumiillutik mangiartut aarlerissuteqarpalunngivillutik.
Anorimik suialaartoqanngimmat taqissulerpaat qulangeriartorlugit kalerrissagaluarunik ammut qimaasussanngorlugit. Aarimmi qulangiisut tikilluinnaleraatillu kalerrillutik ammut aallarput siassimallutik utaqqisut ilimagisaatigooriartorlutik. Pangalillutik ingerlavianni kinguleriissarlutik pisissaramikkik marluk orlutillugillu ilaat aniguisoortillugit annaaginnarpaat tappavungaannarlu qimaammata malersoriarneq sapilerlugit.
Tuttutaat pualassagaluarmigamik, iluamik tunnunissimasut, imaammi nerisassarikkamik. Qangali tuttumik ilangiisimaneramik qiitsaarlutik tamussillattaalerput innerlu kukullugu saattuliorlutik qiluaallutillu, nerisassiatik tunnunik illuperarlugit inuulluataarutigilerpaat. Ingalluni qooroq nuannersigami. Taamaattormiaasiit tamarmik pikkusuleruttortut Peqqanngi tamuaatigisorsuulluni qanoruna oqalersoq: »Aa, immaqa taama aarrup neqaanik nutaanngialaartorsuarmik naammatsivilluni neqitullaraanni.«
Peqqanngi taama oqartorlu ullumiummat qooqqumik alianaaginnikkaluarluni Peqqanngimit narsunneqartoq tamualluarsaariarlimi ilaleerpallappoq: »Aa, immaqami taama qilalukkap qitersuanik mikiarsiamik tikermik tuuinnarlugu mangutsivigisarissamik qarngup iluani nammineq aattartumik pikkusullaraanni.«
Taama oqartorlu ilai illalerlutik nerisassanik mamarisannaaminnik taasisaqattaalersullu Peqqanngip nikuilluni isigeriarlugit oqarpoq: »Sussaanngilasi tamaaniinniaritsi uanga anariartorallassaanga.«
Qoororsuarmi unnueriarlutik aqaguani aqqarfimmik illuatungaatigut majuarlutik qatsinnersuarmut qaqipput Peqqanngi amarorsiorumammat, amaroqarunigooq tappavaniissammata tusartakkat najoqqutaralugit nunat isuisimasut amaqqut najorumanerusarmatigik. Amaroqassaguni. Ilaasa malittariinnarpaat. Ullorullaraa takusassaminnik ilimasuerlutik qaqqap sermitallip killingatigut ingerlallutik taamaalluni ilaat aquillunilu ilaminut oqarpoq: »Arraa, aajikku tuttut pangallutiinnavik tungaannatsinnut aggerput toqqorniaritsi.« Ujaqqat tunuinut toqqortipallallutik inissipput pisissisik piareerlugit.
Tassami tuttut tungaannarluinnaannut pangallupput soorlu sumik ersigisaminnik qimarratigisaqartut. Aarimmi! Tuttut erserfiata tungaanit nueriallartut nersutit qaqorujuttut marluk pangaleqalutik, allaassanatillumi amaqqut. Ilaqassasoralugit qineraluaramik tassa marluinnaapput, qujanaqaarmi, amerlaarsussuuppata qummut sermip tungaanut qimaanissartik eqqarsaatigilereeraluaramikku. Taava Peqqanngip ilani suaarpai: »Tuttut ilaginnaannarisigit, isumaminnik, tamakku allakkut pisaajumaarput. Aajinnga norraq kinguleruttalerpoq ilaat ilaginnarlugit taanna kisiat anngutissagaluarpat orlutikkumaarparput.«
Tuttut inersimasut amaqqunut angutikkiartunngillat, ilami siuariartuinnannguatsiarput. Kisianni soorlu Peqqanngip uparuaraa norraq ataaseq ilaminit kataattalerpoq. Arnaata sanilingersimallugu ingerlaqatigileraluarlugulu siuararaaq piaqqaminut malitsinniarluni, siuartooraangamilu nillialluni tukkarlunilu piaqqi utaqqigaluarlugu uterfigisaraa ilaannilu kingoraanit nassumminik kaamisarniartaraluarlugu orlutiinnartarlugu. Taamaallutimmi piarariit taakku ilaminnit kataativipput. Kinguleruttut taakku amaqqut angujartuinnarpaat, pangalinnissartillu tamakkersimagamikku oqqatik anillatsissimavaat. Tuttut siullinngortut sianigisaqanngitsutut illutik sarsummata ilaginnarpaat, taavalu kinguneringaatsialillaraa tuttu arnaviaq piaqqani pilluarunnaartoq suli ilagalugu sanioqqutilersullu piaraa qassiiullutik piseriaramikku orlutippaat arnaa pisariumanaraluaq ilaginnaannarlugu. Arnavissallu piaqqani orlusoq najulertoraluarlugulu nipini nipeeraanngitsumik anillugulu ilani malillugit aallarsarami piniartuni amaqquniluunniit pisassaajunnaareerpoq.
Norraq orloqqasoq amaqqut toraaginnarpaat. Taavalu suli tikivinngikkaat Peqqanngi suaarpallappoq: »Naammalerpoq.« Taama oqarsimalersorlu qarsut aallarartut amaqqut timaanni kappusimareerput, tamakkuli unissutiginagit norraap tungaanut pangalittuarsinnarput. Peqqanngi suaarpallappoq: »Norratsiarsuaq pissanngilaat tikillugit kapoqisigit«, tassalu nammineq siulliulluni amaqqut tungaannut aallarluni.
Amaqqup aappaa aapparminit siualaarsimasoq norrarmut orloqqasumut upattorlu Peqqanngip kapuumminik siulliia qulaasungalaannguarlugu kapivaa orlutillugu. Taavalu amaqqup ersalluni saakkaani anaartaat nassatarisartakkani qitermiuni piipallariarlugu amaqqup qarnanut aatsangasumut sannerutsiuppaa allaallugulu ingiffigalugu. Amaqqup ipummerneq ajulersimasup allerui tigulerpai avissaartinniarlugit, persualeriannguartorlu alleqqup qulliup mannguani kaanngarpallattoqartorlu amaroq taamaallaat tukaalaarami. Peqqanngip amaroq ilamisut allatut toquinnarsinnaasaraluani naalliutseqqaarlugu toqukkaa.
Amarortatik pileriallaraat salunnermit saarni tinnussuutingajattut, immaqa nunap tikisaata amarutuarsui. Amiiarpaat amii takutitassanngorlugit angerlaanniaramikkit. Norraq aattortinnagu Peqqanngip misissoqqaarallarujaa amaqqumit kiggeqarsoralugu, amaqqunngooq attuallassimagaluarpagu ilaginnassagaluaramikku.
Piumasartik pereeramikku naammassigamik angerlamut saapput.
#	
51
Ukiat arlaanni tassanngaannaasaq piniagassaarutivilluni piniagassaaruppoq, piniagassat assigiinngitsut takkusimaartarfiat nalleruttoraa. Taamaalinerani inuussutissanik eqqasuffiusanngimmat sillimaneq ajoramik inuppaalussuanngorsimagamillumi inuussutissanik tangilinnik eqqasuttaleqaat, timmissat aalisagannguillu pisarisaraluarlugit tamakku iluamik inuuniutaanngimmata. Ungasiliarlutik tuttunniartaraluarput, tuttulli amerlanngitsooreersut ujariutunermit iluamik pisassaanngillat. Immakkut angalaartut ungasiliartaraluarlutik piniagassanik siumuineq ajulermata nalunngilaat suna peqqutaasoq, tassaasinuna aarlunissimasoq, piniarfillu annertooq uumasuerussimappat allaanaviarani aarluit ikittuunavianngitsut. Siornatigut aarluit piniagassaarutititsinerannik misigisaqartareeraluarput, piniagassaqannginnerli taama sivisunaartigilermat ila maannakkut aarloqarsimassaqaaq. Aammami qajartortut namminneq aarlunnik tusaamasapiloqareerlutillu anusinngorsimasooreeramik avasissumut angalaneq quiaginngilaat.
Taamaalluni ullut ilaanni qajartortut ilaat tikipput angornioqalutik arfersuarmik nerrikumik tipeqqasumik silulisimallutinngooq, tassalu mattannik neqinillu nassarsinnaasaminnik nassataqarlutik. Tusatsiaannaq pilagiat umiamik aallareerput. Qaannat tikiussaat piumaqigamikkimmi pikkusuutigilertorpaat, asulumi soorlu eqqumiitsumik tunguarniusartumik mamassuseqartut. Taamaallutik nerisimatsiaannaq nappartalerput, timip nukillaarnera aallarniutigeriarlugu. Ilaat toqumut ingerlaannartut ilaat napparsimanermit qanoq ilioriarfeerupput, tassalu allaassanani nerisaminnit taamaalisut. Qanormi iliorniassappat? Nakorsaataasinnaasutuaq paasisimasoraat, tassalu meriarneq, meriartut malunnartumik siumut saakkiartulersarmata.
Ningiortannguat arnaqquassaaqatiminik meeqqanillu ilaqarluni taamanikkut asiarsimagami tikippoq napparsimarratilereersimaqisut. Oqaluttuartullu tusaannarlugit nalunngilaa nerisassamik timip artugaanik nerisaqarsimagamik taamaalisimasut. Taamaalisoqartarneralu nalunngereerpaa. Nerisassanik silumit pisunik takullutik misileeqqaartariaqaraluarnerannik mianersortariaqaraluarnerannillu eqqartuilluni oqalorujukkaluarsinnarluni oqarpoq: »Seernanik naammattunik katersuiniaritsi paarngaqutit mulinginik ilasarlugit, uanga igassavakka.« Katersuineranni igani qalatikkamiuk qalattorlu uuissai tikiummatigik igani naammattumik uullersorpaa inngiitigalunilu aalatilerlugit. Naammagilersimagamigit oqarpoq: »Atagu ooqattaarlugu qakku pisinnaasaat naammatsillugu qajortorteriassagissi, iluaqutigissappassuk sanaqqissaagut.« Sunaaffalimi; qajortortitat taannaqa merissattunnguanngorput, malunnarporlu ilaat meriariillarlutillu siumut saakkiartulersut. Taamaalilluni ningiortannguata toqusussaagaluit ilaat annaappai.
Arfermik pilagiat umiamik aallartut taamaassagamimmi utimut takkutinngitsoorput. Nunaqqataasa toqumit aniguisut nappaatertik qaangilerlugu imminuinnaq isumagivallaarunnaaleramik imaalillartoq takuniartippaat. Sunaaffa toqusortaqarnermit umiaq anguartissaarussimasorluunniit, aniguisortanngui takuniarneqarnissaminnik utaqqiinnalersimasut.
Nerisassaatiminnik kussagisuulivikkaluarlutik piniartut nukittorserlutik aallassaarlutik ullormut alla suliariunnaarpaat avammut isiginnaarneq kisiat. Taamaalluni ullut ilaanni silageqaluni nakkisaartumik avannersoq takuleriallaraat qaquallattarnerit tasamannga ersersut. Isiginnaaginnarlugit ila qanilliartulertungaaramik. Taamaallutimmi paasileqaat qilalugarpassuinuku timmuinnaq narnertut, tassalu aamma takusalerlugit kingoraanni qernaallattuinnaasut, allaassanatillumi aarluit qilalukkanik malersuisut. Tassalu nalunagu qilalukkat aarlerisut sianigisaaruttutut ilillutik nunamut annanniaannartartullusooq. Inuit nuannaatsannermit nukillaanganertik puigortutut ilillugu piniutitik piareersapallariarlugit sissamut aterarput nuunnguit illugiit inniffigalugit piniutaasinnaasut tamaasa piareereerlugit. Tassami allassaassannginnami qilalugarpassuit kangerluttaq nunaqarfiup ataa toraaginnarpaat suli taama ingerlarsorlutik. Kingoraanni imaq aappilleriartuaarpoq aarluit qilalukkanik ilaminnit kinguleruttunik sissuinerannit.
Qilalukkat siulliit ingerlaannarlutik sissamut tuapannut majorassaarput sukkaqigamimmi ilaat imarnersaarullutilluunniit. Malittaasalu qalleraannarpaat. Nuunnguani illugiillutik qamasuugaluit tuapannut arpaliupput qilalukkallu sanilingerlugit toqoraalerlutik, piniummimmi tigumminnissinnaasut tamarmik toqoraaqataapput arnanut allaat. Aarluit malersuisut kaamuummiinnarlutik kangerlunnguamut pulagaluarput, ikkannitsinnatilli sangoriataarput avammullu aallarterlutik.
Peqqanngi peqatinnaavisalu ilaat kisimik tuapannukanngitsoortuusimapput nuunnguamilu sissisimallutik qeqaannarlutik unaatik piareersimallugit. Sunaaffa Peqqanngi aarlunnut akeqqersimalluni arlaannik iluatsitassarsiuinnartoq. Naakkiarluarumanermit timimigut atisaajarsimagaluarluni ilungersutsannerup kamannerullu pianik kiinaa kuuttuinnaavoq timaalu sajuttorsuulluni.
Taamaallunimi aarluit kaajallagukkiartortut ilaat sissaq sinaasungarlugu sanioqqutilersorlu peqqaannagu naaleqaa peqatimi aamma maliinnarluni naalikkaa. Naalitaat pikkuserami kakkaak, tassalu uniinnallarluni. Taamaalimmat aapparmi arlit siatsinnerat nakkutigigaa Peqqanngi sinerpartipallappoq naaligaassuani tigumiarlugu, aarlullu suli pikissaqqaartoq akuarorlugu kapivaa. Taamaallaat kappuanit aappilleriartuaarami.
Taavalu aapparmi quliminit nipeeraanngitsumik suaaraanilu isini sanimut naatileramigit takoriallaraa taavaana aarluit ilaata innangalluni tikilluinnaleraani taamaaginnaruni naparutarsuarminik kalluanngitsoortussaajunnaarluni. Taava peqeriarluni timmut ujaqqap killinganut naalluttorlu taamaallaat qulaasungarlugu suiallakkami. Peqqanngi peqqamik annappoq.
Aarluk ikiligaq avammut aallarpoq sukkangersimaqaluni aani qimugalugu. Peqqanngikkut alitik siatsikkaluaramikkit kiisa ilaginnarpaat pisarinaviannginnamikku. Aammami Peqqanngi pisaqarniarluni taamaaliunngilaq, akiniaaginnartoruna. Taavalu aarluit avammukartut isiginnaarlugit takuleriallaraat aarluk ikiligaq ilaasa marluk sanilingerlugu naparuttaminnik akkersimallugu avammukaakkaat, avammukaassaanngooq nilleraangami soorlu tassa naalungiarsuup qiangiililersup nipaa.
Peqqanngip taamaalilluni isumalliuutini anereeramiuk aatsaat aappilu ilatik qilalukkerisut ornippaat.
#	
52
Aataarsuaq silutorlutik napparsimalernermi kingorna aniguisuusaaraluarluni peqqissiartunngilaq. Ilani qilalukkerillarmataluunniit peqataanngilaq, piniavilluni illuminnit anigami silataani issialluni isiginnaarusaarpoq. Sivisuumik piartorluni toquinnarpoq.
Nunaqqatigiit ilagaat angut nuleerneq utoqqalilerluni piniassaarneq. Illunnguamini inoqutigaa panni inersimasorsuanngortoq, ajukkuttutullu illutik ilaminnit avissaanganerullutik illoqarput. Taakkualu allanit ikioriaqarnatillu ajorsaateqartuunngimmata pissutaavoq paniata piniallaqqissusia. Qitornatuaammat angutaata meeraaneranilli piniarnermut perorsagarisimavaa. Qajartornikkut angutinit inornerunngilaq asulu piniagassanut qaneqaluni, nunakkullugooq angallarissusiatigut nunaqqataasa tamarmik nallersimanngilaat. Aavartartuugaluit allat tuttut sapersaatigisaraat taanna aavariarluni aallaruni ilaanni sivisuumik mululluni tikissaaq tuttussimalluni, ilaannikkunngooq tuttutani tamaat nammallugu tikiuttaraa. Uinissinnaarsuanngoreeraluaramimi angutinit piserineqartaraluarpoq, piumanngisaannarporli ataatanigooq inuutillugu qimannagu isumagiuarallassagamiuk.
Pisoqartarpoq nunaqqatit nalusaannik.
Ilaanni Peqqanngilu qamaqatigiillutik piniagassaalatsillutik nuna ungasinnagu qinerusaarlutik ingerlaqatigiitsillutik Peqqanngi oqalermioq: »Inalu arnaq taanna taama ateqarami immalinnguatsiarpunga nunamut niulluta qajara misissulaarallarlara.« Taamaalisoqartillugumi ikioqatigiinniartaramik nunamut niupput.
Peqqanngip qaannani misissulerpaa. Tassamiuna kilassimalluni immassimasoq. Iluarsaatereeramiuk aappani oqarfigaa: »Arrinanngilaq isivisaatigalugu timmut pisuttualaarallarta.« Taava timmut aallarput. Qaqqasunnannguaq tikikkamikku killingani seqineq saallugu ingipput.
Taava issialertorlutik tassanngaannaq Peqqanngip Inalu nivertippaa qallerlugulu arneriffiginialerlugu. Inalu uissuummeqigami qanoq iliunngitsiaraluarluni aappi suniartoq paasilerlugu sakkortuumik peersippaa massinnialerlunilu. Taava Peqqanngip suli nikuinngitsuni saassuteqqimmani taannaqa tassani paalerput. Paalertorlutik Inalup allinnguussaasimalluni kamaammerluni nissuni peqippai tassanngaannarlu isivillugit Peqqanngi tukerlugu tammiullugu. Taava nikutsipallappoq alillugulu qeqqilluni. Peqqanngi nikuikkami qanoq ilioriaqqinngilaq. Inalup atisani iluarsartuutereeramigit Peqqanngi oqarfigaa: »Isumaqassanngilatit arnaagama kisermaagamalu piumanngisannut pinngitsaaliniarsinnaallunga. Aallariartorniarta, illit siulliullutit aallassaatit uanga malissavakkit.« Peqqanngi oqaranilu kaajallakkami ammut aallarmat Inalup kingoraanit malippaa aallarmallu sissami ujaqqamut ingilluni eqqissisaqqaarluni isummanilu iluarsaateqqaarlugit aatsaat angerlariartorluni aallarluni. Tikippoq Peqqanngi tikereersimasoq. Qanorli pisoqarsimaneranik malunnartinngillat. Kisianni Inalu isumakkissersimavoq.
Kinguleringaatsialillaraa qajarpaaluullutik ussuk naammattoorlugu piniarsaarilerpaat. Nuttartoq malersorlugu naalikkaluallaaraat ilaanni inaannartarlugu itikkaasarlugulu. Inalu naallumasunut ilaanngilaq kingoraanniillunilu malinnerujoorluni, allanut malugitinnaveersaarluni Peqqanngi eqqangersimanerullugu. Taava ussuk aqqaamanikillilluni puisaannalerluni ilaanni puilluarniariarmat Peqqanngip aallarsarfigaa unaarsillugulu uniortussaajunnaannguatsiarlugu. Taavalu suli naakkiarianngitsoq sanioqqutiinnarlugu taavaana unaaq ussummut tuttoq, ussullu aallarami avattamik attataqaratannguarpoq. Qajaqatimi nillerrallutik nanngarniutileraat Peqqanngip talini nakkaaginnarlugulusooq unaani inaalikkamiuk sanguterami ilani qimaannarlugit allamut aallarpoq. Paasivaa suna pillugu Inalup taamaaliornera. Kisianniaasiit kamaammersimaqaaq.
Aataarsuaq toqusimalersoq nunaqqatigiit qanoruna tusaleriallartut: Inalugooq ernertaarpoq. Tupaallakkamik, ueqanngitsoq angummik sammisaqanngitsoq naartuneranik pasinanngitsoq qitornartaarsimammat. Taannaqamigooq qajartorniarluarunnaarpoq. Kimimmitaava qitornartaarsimasoq? Kingunerileraa tusalerput: Aataarsuarminngooq.
Aataarsuup qitornaasa allat tusagartik qanoq iliallaatiginngikkaluaraat taanna Peqqanngi kamattorsuuvoq oqalullunilu Inalu salluliornerarlugu ajorniutigiinnarlugulu ataatartik toqoreersoq taama oqaatigineqarnerminut imminut illeriarsinnaajunnaartoq pisuutinniinnarnerarlugu. Allaammi oqaluttalersimavoq inooqatigiinnut ajoqutissamik iliortutut toquinnartariaqarnerarlugit. Tassamiaasiit aamma Inalumik kusaginninngitsunik isumaqateqarpoq.
Inalu erneqqammersimalersoq Putulik Aataarsuup uillarnera Inalukkunnukarpoq. Isersimalerluni nalinginnarnik oqalungusiareerami oqarpoq: »Nukappiaratsiarsuaq, soorunalumi atissaqartereerlugu?« Inalu akivoq: »Inuuniariarmalli utoqqartatsinnut atseqquleraluarpara siulimi ilaannik salliutassaqarsoralugu, kisianni oqarpoq atissaqartinnagu naleqquttuminngooq eqqaasassaqannginnami. Tassa suli atserneqanngilaq.« Putulik pilerpoq: »Asuliunngitsoruna tamaannartunga siunnersuutissaqarlunga. Soorlu nalunngikkissi uanga kikkulluunniit pinngorfigalugit nalullugu alliartorpunga utoqqartakasitsinnillu qitornarsiarineqarsimallunga. Aamma tassa taakkua qanganngoreerput. Taakkunani ajorsaateqartinneqanngikkaluarlunga Aataarsuaq uigilerakku pilluarfigeqaara, imminullu ajorisaraluarpunga ataasiinnannguamik qitorniffigisimagakku, uffa sunaaffa suli piginnaanilissuaq. Uanga inuusoruttorlunga naasussara killeraannarsimagakku, arnat
ilaat taamaattarsimammigamik. Ernertaannguit Aataarsuarmik pisaralugu oqarsimagavit ilatta piumasaannarsorlutit salluliorneraraatsit uanga upperivippakkit sallunaviannginnavit, tamakkuuku angutit kisimik sallusartut. Taamaattuminguna siunnersuuteqarfiginiarissi: Aataarsuaq ernertaannguannut atsiunniaruk, maligassariniarumaarpaa.«
Inalu taama oqarfigineqarami soorunami tupaallakkaluaqili Aataarsuup ernermi pinngorfiata nulianit taama oqarfigineqassanganngikkaluarami. Taavalu eqqarsalertoriarluni angunni sanarujoorluni ukkarmi issiasoq niaqquminik usserlugu oqarpoq: »Taajinnga atsiisussaagaluaq qanoq oqassanerpoq.«
Taama pisaa nipangersimammersullangaatsiaqaluni oqarpallappoq: »Uanga pilersugaannaagama oqaasissaqanngikkaluarpunga. Kisianni Aataarsuup kinguaavisa akeqqiutissagaluarpatigulluunniit atissaa taanna ajunngeqaaq, Aataarsuarmik ateqarniarli.«
Inalup ernertaava Aataarsuarmik atserneqartoq taamaassagamimi nunaqqataasa tusaralertorsimavaat. Taamaalluni kingunerileraa Putulik ernini suli inersimanngitsoq ilagalugu pigisanilu nassarlugit Inalukkunnut iserpoq oqarlunilu: »Peqqanngikkut anisimmannga ilissinnut nuukkiartorpunga, igalermiuussagaluaruttaluunniit ajunngilaq.«
Inalukkut qujaruteqalugit illunnguaminni inissippaat.
#	
53
Nunaqarfimmiut avittutut ilipput. Peqqanngi naliminik allisaqatiminillu ikinnguteqarpoq pisaatsiminittaaq issuaaniartartunik, aamma nunaqarfimminni pissartatut qunusiaqarpoq allatut ajornartumik maleruutiinnartariaqartartunik. Aamma Inalukkormiut illersuisoqarput kisianni Peqqanngikkormiutut erseqqissuliortigisanngikkaluartunik. Isumaqatigiinnginneq erserluartarpoq illoqatigiikkaluit illoqatigiikkunnaaraangata piniaqatigiittaraluillu piniaqatigiissaaraangata. Pasinninneq ilimasupilunnerlu nunaqqatigiinni nappaataalerput. Inalu erninermi kingorna maligassani allernartut qaangiutereeraluartut aallassaangajalluinnarpoq inoqutini ajortumeerneqassasoralugit qimattaasernermit. Ukiarmi qilalugartarpassuartik iluaqutigalugit inuussutissaminnik eqqasunngillat, nutaartugassaminnillu isumagineqartaannarput. Ajortumeerniarneqarsinnaagaluarnerlutik manna tikillugu taama pineqarsimannginnerat allamittaaq pissuteqarpoq.
Tassaana Putulik Inalukkunnut nuullunilu ilisiinnermut sungiusalersimasoq. Nunaqqatimi pissusinngui tamaasa paasiniartorujussuanngorsimavai isersimaannartullugooq tusagartullaraangata pinerpoq qanoq iliuuserisimasaat iliuuserisartagaallu arajutsisimanagit. Nunaqqatimik imminnut akeqqersimasut piinik katersuisalersimavoq nammineq tigusimasaminik aammalu atorfissaqartittuusaarlugit tunissutisiarisartakkaminik, supajunnguanik, tamakkuninnga tunniussisut eqqarsaatitaqartinngisaannik. Kisimiileraangami pitsiortarpoq erinniorlunilu namminiinnaq pigisassaminik. Taamaaliorluni pissaaneq pigilerniakkani naammagilersimagunarlugu ullut ilaanni Inalu oqarfigaa nammineq isumaaluginatik piumagaangami piniarniartaqqullugu, imminut mianersuutiinnarluni. Oqaatsinilu ima nangippai: »Qangarsuarnilli imaassimavoq arnat illersortissaqanngitsut ileqqorisaraat ajortumik pineqarnissaminnut imminnut illersuutissarsiortarlutik. Tassalu uanga taama iliornissamik ilinniartissimavunga, aammami kisermaagallarama angajoqqaarsiaannaqarlungalu taamaaliortarneq arajutsisimasarinnginnakku. Maannakkut illersuutissaannarnik isumannaagaqarallarpunga, kisianni aamma akiniaaneq, ilisiitsup suliaa, pisariaqalissagaluarpat piareersimaffigereerpara.«
Inalu tupigutsanngilaq assortuinanilu. Imminnut atatinniassagunik periusiusinnaasut suulluunniit atornissaannut piareersimasariaqarput. Taamaattumik Putuliup qanoq iliorneri paasivai iluaralugillu, misigaarlu illersornissaminnut ilangaaqqutissaqalerluni.
Sunaaffami Inalukkormiut pinerleriarneqaraluarput. Taamani upernassariartulerluni kisianni suli unnuakkut taartarpoq.
Naalungiarsuup unnuakkut qiajuitsup qianeranit iterput, tassalu imangertorlu tusaalerlugu soorlu torsuunnut iserniartoqarpaluttoq. Inalu takuniaassalluni illermit aqqaleraluartoq Putuliup isussulluni oqarfigaa: »Aneqinak, ilaginnakkit, isitsaaliuisuutima qanoq pisinnaatigissusiat takoqqaarallartigu.« Taava taqqamani erseqqivissumik na'aarpallappoq, kinguninnguatigullu sunaanersoq miaggoorpaluusartorlu inuusimassasut ueruatorpalullutik anerpallapput, tassalu qimmit ersiortutut qiloriartarnerat tutsiulluni. Inalu alapernaalerluni itsuariallartoq taavaaku inuit marluk arpaannaq qimangaatsiaraatik.
Inalu makiinnarnialinnguatsiaraluartoq Putuliup oqarfigaa: »Susoqarnaveerpoq eqqissilluta innangaannarniarallarta, qaammarsiigallartigu.« Inalu innaqqikkaluarami ajornaqaaq sinissaqanngivippoq, qaammarnissaalu erinitsaativillugu kiisami Putulik makitilermat makilluni torsuummut aneqatigaa.
Putulik punngujoorluni taannaqami qinerlilerpoq. Taamaalluni tigoriallaraa ujaramineq. Qaamaninnguamut naleqqiullugu isigilluariarlugu oqarmioq: »Taamaassagamimi, aaqalaarpoq.« Taavalu qinaaseqqilerluni matu silammut ammarlugulu nilliallalluni tiguseratannguarpoq tigusanilu Inalumut takutillugu, amaqqup isigaa kukittalik. Oqarporlu: »Uffa aapparsuani ujaqqamut aporeersoq iserniinnaraluartut annivigisimaaraluaqai. Iserniinnassagaluarunik suli ersinarnernik naapitassaqaraluarput.«
Namminneq qanoq ilioriarnatik ullup ilaa tusaleriallartut: Susimaneramigooq Peqqanngip nuliata aqqaluarsua iluamik qaamigut tinusoorsimavoq, allagooq aamma nakasunnaamigut eqqumiitsumik kilerneqarluni soorlugooq qitsunnersuit. Ippassaammallugooq taamaannatik unnuaanerani susimaqinerput.
Taamaannissaami ilimanareerami upernarmat nunaqqatigiiugaluit nunaqqatigiikkunnaarput amerlanerit nunaqarfitsik qimallugu aallakaammata. Nunaqarfimminni kiserngoruttut tassa Inalukkut aammalu Aataarsuup ernerisa ilaat Ullorissap kinguaavanik Nuussuarmi nuliartaarisimasaminik nulialik. Taanna qanoq innerami pinerrarluttuuvoq piniagassaminut ungasissoq, inuk aassingasoq. Taassuma qatanngutiminit soqutigineqanngitsuugami inukkutigisaasarlunilu arnassani Putulik attavigisutoqaagamiuk qimattaasersimavaa. Arnaqquassaannguittaaq ilasiaaginnalersut qimataasunut ilaapput.
Ukiuummalli Inalu aalajangersimagaluarpoq inoqutini ilagalugit nunaqarfitsik qimakkumallugu, ilimasupilukkami Peqqanngikkut taamaaqqataalu imminnut akeqqersimasut nunaqqatigiinnassagaluarunikkit pinerlineqanngitsoornaviarnatik. Kisianni taamaaliussagunik umialioqqaartariaqarput namminerisaminnik umiaqannginnamik. Sulili umialiornissartik piareersaatigilinngikkaalluunniit nunaqqataat aallakaanialerput.
Nunaqqatitik aallaallarmata illussaaleqinnguannginnamimmi Aataarsuakkormiut illuannut nuupput taanna kiserngoruttunut naammattumik inissaqarlunilu periarfittuuatsiaammat. Inalu taamaattussaagamimi nunaqqatigiinnguani pisortanngorpoq isumaginnittussaalerlunilu. Kiserngoruteqatertik Issuk taanna Aataarsuup ernera qajartoqatigisarpaa piniaqatigalugu, pissarlukkaluarlu qujagivittarpaa aarleriikkutigisaramiuk pisanullu annernut ikiortigisarlugu. Taanna eqiatitaarnermit siornatigut qajartorumalluanngikkaluaq Inalu qajartoqatigisalerallarlugu pilerinerujartuinnarpoq eqinnaalliartorlunilu, arnaannarnik ilaqaleriarami angutaanini misigileriartunnguatsiaramiuk Inalumut naalagarsiortuuinnaraluarluni. Iluarisimaannguatsiavippaalu Inalup erseqqissumik piumasaqarfigimmani nukappiaqqat naammaatilersut qajartornermut sungiusassagai nukappiaqqallu atugassaannik ataatani qaannioqatigisarlugu.
Inalummi ataataa naammattunik suliassaqarpoq. Nukappiaqqanik qaanniuussinermi saniatigut umialiorpoq, saniatigullu aamma qamutit piniutillu iluarsaallugillu nutaaliortarluni. Inalu piniutigikkumasuugami. Kisianni ataatani piumasaqarfigisimavaa Issuup angallatai piniutaalu attussanngikkai, pisariaqarfiatigut ilitsersuussiinnartarluni. Issuup atortuni nammineq isumagisassarai, Inalullu aamma piumasaqarfigaa piniutimi pitsaassusiisigut imminit inornerussanngitsoq.
Arnat naammattumik suliassaqarput. Piniartimik pisaat suliassaraat, pingaartumik ammit, aammami nunaqqatigisimasaat aallakaagamik amerpassuarnik maangaannaq qimatsisimapput Inalup asiuteqqunngisaanik. Inalummi piumasaraa sumilluunniit asiutitsisoqassanngitsoq, nukappiaqqalluunniit pisaat tassuuguinnarlugit nerineqarsinnaanngitsut asiuteqqunngilai. Arnallu angutitaqarpianngitsussillutik ajorsalersooratarsinnaanermut sillimaniarnerat malunnangaarami oqaaqqissaartariaqanngillalluunniit.
Putulik arnaqatimisut sulivoq Inalumullu tapertaalluarluni. Oqartarpoq, qujanaqaarooq angutikasiit aallakaammata, Aataarsuunngooq peerunnerata kingorna aatsaat taama inuulluartigilerput. Kisianni ilaanni eqqumiilliortarpoq, taamaaligaangallu nunaqqataasa ilaginnaannartarpaat soorlu sianiginngikkaat. Aasakkut kisimiilluni nunap timaaliartarpoq piumalleraangami angerlartarluni, ukiukkullu ilaanni Inalukkut illugigaluannut nutsertarpoq kisimiikkiartorluni. Taamaaliortarnini nunaqqatiminut pikkussutigilersimaneraangamigit oqartarpoq: »Angakkortaqanngitsukasiugassi uanga arnatut angakkuersaartariaqartarama, akeralissuugatta nalunartut pillugit sillimasariaqaratta. Aammami piniartinnguavut ilaanni taama isumannartigisartut najumminiartaraluarakkit.«
Ilaanni ukiakkut Inalukkut Issullu qajartoqatigiillutingaasiit qilalukkat puiaartut naammattooriaramikkit malersulerpaat. Taamani qilalukkamik nutaartorusulivillutik. Piumaqigamikkit sumulluunniit ingerlanerat naatsorsunngilaat, sunaaffa avammukartut. Pillarlutik kiisami qilalugaq inernersuaq puisorlu iluatsillugu Inalup naalippaa, taamalu peqqullarlugu Inalu avataartorlu aappakasiata aamma naalillarpaa. Qilalugaq marlunnik avatartaqarluni qimuttoq taannaqa anguigarnialeraluarpaat kisianni assut piuminaatsillugu. Avatartani iserlugit aqqaraangami pigallarani puisaraaq. Taamaallutimmi qassinik naakkaluarfiginerlugu anguigartorpaat toqusarlugulu.
Toqoreerlugulu aatsaat malugilerpaat imaq aalassariivissimasoq, kujataanillu qilalleriartorluni anorip sakkortusiartuinnarnissaa allassaajunnaartoq. Tassalu aamma paasillugu sunaaffa aamma samanerujussuaq illutik. Issuk pisarsuartik ilaginnaannarlugu timmukarumagaluartoq Inalu pissaanngilaq, kalusersoriarlugulu aallaruppaat ingerlaniarneq pissuarnarsereersoq. Pigaluaramik pigaluaramik ingerlaqqarpallaaleqigamik anorilu sakkortusiartuinnarmat Inalup aappani suaarpaa kalutaaginnaqqullugu, kalutaareermallu namminertaaq kalutaarami pisarsuartik taama piumangaarnagu imminiiginnarpaat.
Anori oqumingajallugu ingerlaalerput Inalu assorliulluni kingulliulaarluni aappani naatsorsuaralugu. Anori mallillu taamaaginnassappata imminut sapiutinngilaq, kisianni taanna aappani qanoq qajaqqitsigissusiatigut iluamik paasisimannginnamiuk erngumagalugu alaatsinaappaa, kisiammi piniartoqatigigamiuk annaajumanngikkaluaqigamiuk. Taava taama alaatsinaallugu takuaa paariarnerliorluni kinngoqqajarluinnartoq, makeqqami makippoq. Taavalu taamaaleriarami annilaangalersimalluni Inalu suaarpaa sapilerami pateqqulluni. Inalup nalunnginnamiuk kinngugaluarpat makitinniassaguniuk ikiorniassaguniullu pissuassaqaluni tikiseramiuk patiinnarpaa.
Tassani tissukalerput sumut ingerlanertik paasisimajunnaarlugu, neriugiinnarlugu anorip mallillu timmut ingerlakkaatik. Taamali avasitsigigamik tissukarusaaginnassagaluarunik nuna tikeqqajarsinnaanngikkallarpaat. Inalu isumassaminit tikisittaraluarpoq aappani imminiiginnarlugu imminut annaanniarumalluni, kisianni isumassarsiami taamaattup killinnguatigut misigisarpoq taamaaliorsinnaanani, taamaalioraluaruni toqutsisutut isumaqarfigiuassagami. Ilami immaqa aamma patissimaavarlutik tissukarunik ataasiinnaalluni annanniarnermit iluatsitsinerusinnaapput. Kisianni aamma patissimaneq ilungersuanarsiartuinnarpoq anori mallillu suli pissuarnarsiartormata.
Taava pissarsiukkani allassaanngitsumik naalaaserlullutik utaqqisut eqqaallugillu Putulik eqqaavaa. Putulik imaannaanngikkaluarmigami, anersa pissaaneq imminiinnaq pigisani atorlugu iluaqusiitsiarsinnaagaluarnersoq. Taava nunaasinnaasumik paasisassarsiorluni qinerluni takulerpaa siunerminni naaja mitsimalluni ingerlarusaartoq, ingerlavialu soorlu tassa qatsunganeq. Tupigutsassimaqaluni isigigaani qiviarluni ila qarlungaarami, soorlu tassa oqarpallaannartoq: »Maliinnannga.«
Inalup aappani isigisaqarsoralugu naalaaraluaramiuk soorluuna taanna sumik sianigisaqarani. Taava silani kisulerlugu aappani oqarfigaa: »Qatsunganersuarmut peqaagut, uanga siulliussaanga allamut sangunngivillutit kinguninnguanni malittariinnassavarma.« Taama oqarlunilu patitsisitik amoriarlugit Inalu siumut aallarpoq.
Aappani kinguninnguamini ingerlalersoq isumannaatsumik paasereerlugulu taannaqa naaja siuninnguaminiittoq malilerpaa qanilliartornagu ungasilliartornagulu. Eqqumiikkaluaqaaq qatsunganersuakkut ingerlalluni uffalu saninnguaminni anorerpalussuaq taamaaginnartoq. Nunamik isigisaqannginnami sumut ingerlalluni naluaa, ilisimaannarpaali naaja malittariinnaruniuk ajussanngitsoq. Taamaalillutik ingerlapput qanoq sivisutigisumik ingerlanertik paasisimanagu. Taava tassanngaannaq naaja malitani tammaavaa, annilaajallunilu uisorersartarluni malugalugulu anori kingumut pullavigalugu siumut qinerluni pileriallaraa tassaana sunaaffa nuna tikilivillugu qaartillutik tulaannartussanngorlutik. Taava aappani qiviarpaa, tassamiuna saneqqusungarluni sissamut qaartikkiartortoq. Qaartimmata inuit timaanni piareersimasut qaannat amorappaat. Taamaalillutik ajoratik tikipput sunaaffa qaamut aallartorlu. Qaannaminnit niugamik nukillaangangaaramik ikiortillutik illumut majuarput.
Taamani Putulik illunnguamut nuussimasoq-aasiit Inalup sinereerami iseriartorpaa paasiumasani utaqqisinneq sapileramigit. Isertorlu Putulik oqarpoq: »Taannaqami ilimagalutit, qaa ippassaq qajartornissinnik oqaluttuarniarit.« Inalup misigisaminnik oqaluttuuppaa suna tamaat sukumillugu. Oqaluttuareermat Putulik pilerpoq: »Ippassaq anorersualillarmat nalunngilara inuinnaallusi attannavianngikkissi, immaqami illit attassinnaagaluarnerit aapparpit sapivillugu sapissammagu. Illillumiaasiit qimaannarumanaviannginnakku. Illoqativut upputilillarmata qimallugit maanga nuuppunga kisimiillunga eqqarsaatigiumallusi. Sunaaffamiaasiit taqamut iseqarsimallunga. Arnaannannguullutit kisingajappit piniartaaleravit pisinnaasannguannik annertoqqusersortarpakkit, paasisaqariinnguatsiaravillu maannakkut oqaluttuutiinnassavakkit kisianni allanut ilisimatinneqartariaqanngitsumik. Qaannat kingullermik ameratsigu ilorlernginut sumininnguit iluaqutissat mersuuttarsimavakka, taakkualu ilagaat naajap suluata meqqortanngua. Eqqaamanngilara taassuma iluaqutaasarnera oqaluttuarsiarisimanerlugu imaluunniit nammineq isummiutigisimanerlugu. Taava issiallunga inngerusaarlunga kisiinnassi eqqarsaatigaassi iperarnaveersaarlusi. Ilaatigut isumaliuleraraanga: Qaquguunamassa naajap meqqunngua sunniunniartoq, Inalup eqqaaneq ajorneraminga. Tassami eqqarsaatitigut naapeqatigiikkaanni aatsaat sunniuttussaammat. Taava taama utaqqerusaarlunga silatitsinni naajap qarlorpallannera tusarpara, taavalu nuannaajallallunga akillugu qarlorfigaara. Taamaalereermallu tassa qulariunnaarpara naajap meqqunngua sunniuttussanngortoq. Taava tikinnissarsi naapertulerakku
illoqativut nalunaarfigiartorpakka ilimanarsigassi sissamut piareersimajartoqqullugit. Upperisimangaaraminngalu upinniassaqalutik imangiinnariarlutik utaqqiartorlusi aniapput.«
Tassami inuunermi tipaatsunnartut nalliukkaangamik ilaanni taamaaqatiminnik ilaqartaramik. Ullup ilaa meeqqat avannannguaminnut piniagassaalunnguarsiortut qilalugarsuaq tipeqqasoq siluliaraat.
#	
54
Inalup Aataarsuugaluamit ernera aamma taama atilik nunaqqatikuisa Aataarsuup ernikasianik taasagaat meeraaraajunnaarluni pitsorissilluni imminut angallatilermat ilaanni Putuliup Inalu tusaasoq angutaa oqarfigaa: »Akeralissuuvugut ernguttat taamaalineraniit perorsarniaruk pisassaajunnaarsillugu. Illit ilisimasaarsorfigissavat.« Oqarfigisaa allamik akinngilaq: »Taamaaliorniaraluassaanga.«
Arnartani peqquai nukappiaraq natsiit amiinik atisaliuuteqqullugu timaanut naammaattunik ussissunik masaap sitserfigisinnaanngisaanik, atisarfissaa kiinaatalu nuilaa kisimik ammaneqartussamik. Arnat atisaliartik inermassuk nukappiaqqamut ooqattaartikkamikku ajoraluanngilaq, aammalu kiinaata atisarfiatalu ammaneri isumannanngitsumik ungersorneqarsinnaagillutik. Aatakasiata ernguttani sissaliaakkamiuk nalunnermut aqqaamanermullu sungiusalerpaa nammineq tigummiinnaqqaartariarlugu kingorna pituutalerlugu avalatsisimasarlugu. Taava aamma naammagilersimagamiuk aatakasia qaannamut ikiinnallarsinnarpoq sungiusakkani avammut pilerittoraluttuinnartoq eqqangersimaartarumallugu. Nukappiararlu alliartulertoqigami naluutsini mikigileraalu arnartaasa nutaanik sanaattaraat.
Taava aamma nukkassarujoortalerpaa alliartornera ilutigalugu pisassittarlugu. Aasakkut nunap timaaliaateriarlugu kiserngorullutik sungiusartarpaa orpikkanik nutsutsillugu tamakku manngortuumik sorlanissimasut nunamineq malluutigalugu amutinniartarlugit. Tamakku naammagilerlugillu ujaqqat alliartortillugit kivittaqattaartittarpai naloriutitittarlugillu, taamalu nukkassarneranut akulliullugu arpatsittarpaa arpaffissat ajornarsiartuaartillugit. Ukiukkut silami sungiusarsinnaajunnaaraangamik illumi ilaanni kiserngorullugu ilaannilu nukappiaraqataanik ilaqartillugu pakassinnermik sungiusaatinillu allanik ilinniartittarpaa. Sungiusaatigititaasalu ilagaat arnaa pisaqarluni tikikkaangat pisai amoratsinniartarlugit. Kiisa puiseerannguit seqquisigut tigullugillu timmut nalluinnartalerpai. Qajaarartaaramilu nuannarivissarpaa anaanani tikikkiartortoq paaraangamiuk. Anaanaatalu pisaqarsimagaangami pisani nukappiaqqamut naammakkaangat kalusiutitittaraa.
Aatakasia perorsagaqaleriarami inuutsakkaluttuinnarpoq. Eqqumiilliortaleriannguarlunilu taamaalluni ilaanni arnaqquassaannguit ilaat illunnguarisimasaminnut nooqatigaa, kammerisissanigooq.
Ullut ilaanni Inalu kisimiilluni qajartorsimalluni tikimmat ileqquminit allaasoq Putuliup malugaa kisianni taamaannini Inalumut sianigitinnagu. Unnukkiartulersoq Inalup Putulik quliminnut pisuttuaqatiseraa alianaappallaaqimmanngooq.
Qaqqannguup qaani issialerlutik Inalu pilerpoq: »Oqaasissaqarlungaana pisuttuaqatiserigikkit. Ullumi kisimiillunga qajartorlunga sumik isumaqarnanga piniagassannguamik qinerusaarlunga sumik tusaasaqartutut iligama tusaasaqarfimma tungaanut qiviariallartunga qajarsuaq sukkaannani tunginnut ingerlajuataannguartoq, seqinermoorlugu takunngitsuuleraluarsimallugu. Nalunnginnakku qimaariarsinnaajunnaareerlunga angualligama tungaanut saappunga malugalungalu unaara tigulereerlugu. Isumapiloqanngikkuni sukkaallilluni ornissammanga pileriarpara taavaana kujammut aggerfimmi tungaanut sangutilereersoq nalunarani tunuterasuartoq. Allaatinngilara pioraluaraanga. Annilaajallannermit sajungaalerama qajara imarpaluttuinnanngortoq uniinnarlunga taqqavunga tarrikkiartorneranut isigiuarpara tarrimmallu aatsaat nukittorseqqaarlunga angerlamut aallarpunga tunummut qiviallaajuarlunga.«
Putulik oqarpoq: »allaanavianngilaq, pisariarneqarsimagaluarputit. Annapputit pisariaasoq ataasiinnaagallartillugu, kisimiittutit naammattooriaramisit iluatsitseriarsimagaluarami. Tassa ingallutit mianersortariaqalerputit, ungasiliarnaveersaarlutit pissaatit. Allassaajunnaarmat uanga erinitsaatiinnavippakka. Isumaqassanngillat imaannannguaq pisarissalluta.«
Taama ilimasunnatik ullut ilaanni qajarsileqaat. Qajaruna nuunnguaq kujalleq avaqqusungaqalugu ersertoq nalunarani takoqqusaartoq. Tikilermat niuffiorpaat. Tulalermat ilisaraat tassaana nunaqqatigisimasaraluamik ilaat Aataarsuugaluap panimminit erngutaasa ilaat. Soorunami majuaqquaat. Peqquteqanngikkuni imaannaq tikiunnavianngimmat oqaasissai assut qilanaaraat.
Nerereerami oqaluttualerpoq: »Isumaga allatut sapilerakku nalunaarfigiartorpassi ilissilu akeqqertuunngitsusi eqqarliullusilu taama pisariaqannginnassi. Tassaana nunaqqatikka nungukkiartorniarlusigooq piukkuulermata uanga kalerrikkiartorissi.«
Tusarnaartini oqartoqanngitsut nangippoq: »Tassami pasitsareersimassagaluarpusi Peqqanngikkut ilagisaasalu akeqqiussimagaasi nungutsiartortunngooq ataasiaratik aallartarsimagaluarput, uteraangatalu naluneq ajorparput iluatsitsinngitsoortarsimasut kamassimasartorsuummata. Oqaluttuarumalluanngikkaluartut ilaasa nununeq ajulersarsimallutik oqaluttoortarnerannit paasisimavarput nunaqarfissi tikinneq ajulersarsimagaat, suligooq qanillivinnaguluunniit sissamit samungarsuaq atalluni sikuaqarnanngitsorsuarmi sikuarsuarmut ippikarneq ajornartumut akimmittaramik. Taamaanngikkunigooq ilaanni assiutit qeqquarpassuusarput taamatulli aqqutigineq ajornartut.« Taama oqartorlu Inalup Putulik qiviumivaa, taassumali oqaluttuartup tungaanut isiginini allanngortinngilaa.
»Tamakku pissutigisimanerlugit pilersaarutimik naammassinissaa ungavartitiinnarlersimagaluarpaat. Taavali issaannarsuaq tupaallannartumik pisoqarpoq tassa
Peqqanngi tikinngitsoormat. Taamani nunaqarfitta eqqaa aarlunilluniaasiit piniagassaaruttoq qajartorniarfigissallugulu aarlerinarsisoq Peqqanngi kamassariarluniaasiit kisimiilluni aallarpoq. Tikinngilermat isumagivallaanngikkaluarlugu takuniaallutik qajartortut ilaasa nassaaraat qajaa sequtsersimasoq, inuttaalu peqarnani. Qularnanngitsumik aarlunnit pisaasimasoq. Kisianni nuliata anaanaata nassuiaatissarsisimavaa ilissiunagooq taamaalisarsi, kussullugu aarlunnit pisaatissimagissi. Taamaammallu pinngitsoorani akiniaajartoqqusisimavoq, akornutissaasinnaasunngooq nammineq piiarumaaramigit. Tassalu nungutsiartornissaminnut aalajangivissimasut paasigakkit uanga pasitsatsitsinaveersaarlunga nalunaarfigiartorpassi.«
Kinguningaatsiarileraa allassaanngimmammi Putulik Inalulu erinitsavissut nasittut arpaannaq aterput qajarpassuinngooq taqqavanngaanniit nunaqarfimmik tungaanut ingerlasut nalunaarutigiartorlugit.
Kangerlunnguup tungaanut sangusullu allamut ingerlannginnerat nalunarunnaarmat Aataarsuup ernikasia aatakasiata sissamut ateqatigaa. Putulik kisimiilluni illunnguamiippoq piareersaatigereersimasaminik iliorussassalluni. Inalu nunaqqataalu illumi isersimallutik sakkuutitik piareersimallugit igalaap umia peerlugu silammut isiginnaarput.
Nungutsiartortut qanillinerat naammagilersimagamiuk aatakasiata ernguttani naluutsiminik atisereersimasoq imaanut avalatsippaa. Aatsaat avalassoriniarlugu taavaana samaningaatsiarsuaq puisoq, soorlumi natsinnguaq. Puttalluni qaannanut takoqqusaannguatsiariarluni takugaannilu taamak aqqarpoq. Tulliani pueriallartoq qanilleriarsimallugit, tassalu natsinnguarsiugarisimalluni saateraannilu aqqarami tamatumuuna avaqqusungarlugit puivoq. Pisariumasimaqigamikku saaterpaat.
Saateraannilu aqqarami naamik periarfeqarluinnanngilaq. Taava nillerpallattorlu tusarlugu takuleriallaraat qaannat ilaat pusingareersoq. Ornileraallu aamma alla nillerpallappoq, taavaana aamma taanna paataaserluni kinngusoq. Tulleritiinnangajallugulu aamma alla atimininngaanniit paataarneqarluni aamma kinngoreerpoq.
Taamaalisorlu imaannaanngitsoqartumik pasitsalersimallutik makitasuulersut ilaat sanguteramik qimaallutik avammuinnaq aallarterupput Aataarsuup ernikasiata ikkatigissaqqaaraatik. Marluusimassasulli tikisassaminnut ersineq piunnaarlugu ingerlaannarlutik sissamut majorassaaramik niunatilluunniit qanoq pineqarnissaminnik utaqqiinnalinnguatsiarput.
Illumiillutik piareersimasut sissamut ateralersullu Inalup ataataata ernguttani avammut uinngiarfigaa. Sivitsunngitsorlu natsinnguaasaartoq sissamut qaqivoq.
Majorassaarsimasut taakku qaannaminni suli aalassanngitsut Inalup angutaata tikiseriarlugit oqarfigai: »Tulareerpusi niullusi majuarniaritsi ajortumik pineqassanngilasi, uagut inoqatitsinnut ajortussamik isumaqanngilagut. Qasuersereerussi angerlarumaarpusi. Ima oqarniarumaarpusi: Isumapiloqartuninngooq tamaannartoqartaqinani, Aataarsuunngooq ernikasiata ilivitinnavianngilai.«
#	
55
Sermermiuni inuppassuanngorsimapput, ilami soorlu inuit kujammukaat tamaanga killiinnartarsimasut. Nunaqarfiup killinnguani ilulissat kangerluup aniatitarpassui avammungaarsuaq ikkarlissimapput nutaanillu ilaartortuarlutik, aserorlutillu ikkarlisimanerminnit kaanngaraangamik aseqqutik iluliaqatitillu aniasut ilagalugit avammut nalunartulimmut aallararaat kingoraarlutik allat ikkarlittut. Imartaa puisit assigiinngitsut najugannaarsuaraat, tappavalu sermip iigartartup killinga soorlu puisaaruttussaanngitsoq, ukiukkut sinerissap imaata sikuulerluni akunnassiffiani aallerfigiinnartariaqartoq. Piniagassalli puisaannaanngillat; upernaakkut ukiakkullu qilalukkat ingerlaalillaraangamik piniagassarsuit tamassa, sikkorilluariartorlu sassanik ilimanarsilluinnaraangat uumasorsiortut ungasissumut allaat angalaaleraraat tamaani sikuinnarsuusorinartumi anernersiortut. Sermermiut piniagassatigut akunnaatsorsuusimagamik illukorpassuaqarput inuit nunataarsuarminni nunaqalersut siulerisimasaasa illuinik.
Kimmut qiviaraanni tasama qeqertarsuaq angisimangaarami qeqertaannannguatut aalasinanngitsoq. Ikersuaq nunaviup tasassumalu akornanniittoq imarsuuvoq imaannaanngitsoq, ikertoorsuugami sullumigullu illuttut anorlerajuttuugami ilaannilu uniffeqanngitsuusaanik sikunittarami nalinginnaq angalaarfigissallugu aarlerinarlunilu mianernartartoq, uffali aasakkut tatsip imaatut manitsigilertaraluarluni. Taamaaligaangat umiamik ikaarnissaa aarlerinarsoriunnaararaaq.
Taamaalinerata nalaani sermermiormiut tusalerput: Umianngooq tasamanngaannaq ikaartut tikiupput, Aataarsuakkunngooq.
Nunaviup killinga inuit kujammukaat aqqutinnaavat ingerlavigineqartuarpoq, tikiuttulli aamma inussiassatut nutaatut alutornarunnaassanngillat. Tasamannga ikaartut tikiussimalersut umiarpaaluit taavanngaanniit tikiupput, Aqissiakkunngooq.
Sunaaffa taamaalillutik qanga avani peqatigiissuit Akisartup Maassaallu kinguaavi tamarmik Avatamik nagguillit Sermermiuni naapeqatigiissut. Siuaasaqaqatigiinnertillu paasilerallarlugu siulimik misigeqatigiissimasaannik nutarterillutik namminnerlu kingorna misigisimasaminnik oqaluttuarfigeqattaallutik ullut siulliit misiginngingajappaat.
Sermermiunut tikittartut ilaat assigiinngitsunik pissuteqarlutik eqqaani nunaqarfimmit tassannga ungasialaartumi nunaqarfissittarsimapput. Taamaalillutik inuiappassuanngoramik aamma angakkortarasaartuupput, pingaarnersaraalli angakkorsuaq sermermiormiu Saveerneq, asulugooq nakuarsuaq tamarmik artugaat, imminermininngooq pissaaneqarnerussannguatsiartumik malussaraangami peqqutissarsiuinnariarluni ilivititsineq ajortoq.
Aataarsuakkut Aqissiakkullu tikiummata taakku ilagisaallu pissaanikitsuunngitsut paaseqqajareeramigit aammalu naapisimatsiaannarlutik ilaqutariittut imminnut ataqatigiippallaaqimmata arajutsisimanianngilai kisianni malugitinnaveersaarluni, aammami sianiitsuunnginnami. Sivitsunngitsorlu sermermiormiut eqqaamiuisalu tusaamalereersimavaat tassagooq taanna Aataarsuaq Aataarsuup ernikasia meeraatilluni puisinnguatut imaaniinneq sungiutereerlugu qajarpassuarnik nungutsiartoraluartunik ikkatiginneqqaarluni nungutsisimasoq, inersimaleramilugooq nukittussutsimigut nalissaqanngitsoq. Tassami oqaluttuat inuttaminnit anngutiaarnerusaramik. Soorlumigooq taamani Qeqertarsuaq uiarniarlugu anorersualiussaallutik tulaffeqanngitsuusaamut tippussaagamik Aataarsuup nioriarluni umiaq illuttut kannaasigut tigullugu inui usiilu aalatinnagit qummut mallit inugaannut uniarsimagaa. Tassalu oqaluttuat taama ittut tutsiuttuaannarput, ilaatigut Aataarsuup nammineq sianiginngisai puigorsimasaaluunniit. Siuaasaqaqatigalugit ikinngutitaatik Aqissiakkormiut oqaluasaattarpai tamatigut imminut tunulliutilluni.
Soorunami Aqissiakkut aamma oqaluasaassaqaqaat tappavani kangerlussuarmi nunaqarfigisimasaminni siulimik misigisartagaannik namminnerlu inuunerminnik tupinnartorsiarisartakkaminnillu. Tusarnaartaasa tusarumalluartagaat qatsussinnaanngisaallu tassa timaamiumik, timersernik, tunernik naammattuuisarsimaneri, ataasiaratik naapitsisarsimagamik allaallu ilaanni inooqateqartarsimallutik. Ilaanniaasiit tamakku eqqartortillugit Aqissiaq oqaluasaalerpoq: »Siornaaginnaq aamma eqqumiitsorsigujugut nunaqqatitta ilaat ateerma Aqissiap erngutaa timaaliannguarluniaasiit tikinngitsoormat, inuusuttorsuaq piukkunnarseruttortoq. Taanna nunakkut angalajumatoorsuullunilu angallarissorsuugami, tassamigooq siuaasariit tamarmik taamaakkamik, taakkuagooq nagguigigamikku akilinermiu Aqissiarsuaq. Taanna oqaluttuarineqartaqaaq, oqaluttuarineqartarneralu najoqqutaralugu kinguaavisa malisungavissimavaat. Ilagigaluarput taanna ukiumi aasamilu assigiimmik nunap timaaliartuartuummat mulusarlunilu tikinngilertulermat qanoq pinngikkaluarparput. Ilimagiuartaraluaratsiguli tassa tikinngitsuuiinnarpoq. Inuk taamaattoq ajunaarsimanissaanik pasinnginnatsigu isumaqarneruvugut timaamiunit pinerlineqarsimasoralugu imaluunniit taakkununnga ilaliutiinnarsoralugu. Angalasarnitsinni piniarniartarnitsinnilu ilaarsertaraluarluta taanna taavara peqquteqarlunga, tassa qangarsuarli pinerpoq upperisaalersimammat manna: Ajornartorsiulissagaluarussigooq Aqissiarsuup kinguaavanik illersorteqarumaarpusi. Tassalu uanga ilisimasakka malillugit inuusuttoq eqqartugara taanna Aqissiarsuup kinguaavinit kingullersanngoraluarluni.«
Ukiariartulersillugu inuit oqallittaannaleqaat apinissaa erinigalugu, arsittalerniassagaminngooq, unnialimi arsittartut sermermiormiut avannarlitillu akerariillutik, inualussuugamik isorartuumik arsiffilerlutik, arsarlu imaanut sikumulluunniit nakkartitsinnagu taamaatissanatik. Kisiannimigooq ilaanni arsaq nakkartinneqanngitsoq taamaatiinnartaraluarput Saveernerup ajorsaleriarlutik arsaq tigusarsimammagu angerlaallugulu, tassalumigoorlu arsaarneqarsinnaanani. Akerlianilli avannarlii taamaaliorsinnaasarsimanngillat angakkortaqaraluarlutik sapersajuitsumik nakuartaqannginnamik.
Taamaallutimmi apinera naammagilersimallugu arsinnialeqaat. Katersuukkamik inuiappannguupput, makkulu utoqqaat arnallu meeqqallu isiginnaariat amerlaqutaallutik. Aataarsuaq Aqissiarlu ilagisaallu Sermermiut avannaanni illoqaramik avannarlernut iliusutut naatsorsuupput, isumaqatigeereersimappulli arseqqaarnissami isiginnaartuuinnarumallutik qanoq pisarnerannik paasiniaaffigeqqaarumallugit.
Arsassartik puisip amia immigaq sassaallugulu aallartiffissaminnut ilimmassuk aallartissasoriniarlugit qanoq pinngillat soorlu sumik utaqqisallit. Taamaallunimi avannarliit ilaat sassarpoq arsarlu tigusaqattaarlugulu unermiliuttarlugulu naluttarlugu. Taamaalioreeramilu tunuarmat kujalliit ilaat aamma sassarluni taamaaliorujoq. Sunaaffa tassa ooqattaarisut.
Arsaattut aallartikkamik soorlu pimoorutinngikkaat, soorlu ikasaannangajattut, inuusukaaginnangajaallutik. Tamassami arsaannerup ilaa, nukinnik oqilanermillu takutitsiniarneq. Tassalu arsaminnik oqimaagisuuillutik aallarussigaluarlutilluunniit angutillutik perlataartut illaatigineqanngitsuussanatik. Arsaattut nikippiassanatik taama perusaaginnarmata isiginnaartut naammagittaalliulerlutik assorooqqusillutillu nillerrattalerput, taamaalinissaallu utaqqisimanerlugu kiisami inersimanerusut sassallattaalerput amerlasiartuinnarlutillu.
Arsaattut sukakkiartortillugit nalunarunnaarpoq avannarliit sukanganerusut. Oqilasoortaasa arsaq aallarukkaallu tamakkua nukittunerusimasut aallarussisertik ungullugu arpaqatigisarpaat akeqqaminnut pitsaaliorlugu, ingerlassisoq qasusorlu arsaq allap tigusaraa. Kujalliit kinguariartuleramik ilungersutsakkaluttuinnarput ilaannilu arsaq tigullugu aallaruttaraluarlugu, kisianni avannarlernit ingerlaqqarnerusarlutik. Aallarussisoq pitsaaliorneqaleraangat paggittartorsuupput ilaanni ilungersuutilivittarlugu, aallarussisumilli malinnikkumanerup iperartittarpai. Ataneeruttunik atisallit amerliartuinnarput.
Avannarliit ajuuffissartik qanilliartuinnalillarsinnarpaat iliminnit nillerratigineqarlutik, arnaqquassaallu avannarlermiut ajugaassangatsallutik pequileramik naammattumik illartitsisuupput. Aataarsuakkut Aqissiarlu alimasillutik isiginnaarlutik Saveernerup qaqugu takkunnissaa eqqaasaleraallu taamaalluni nillerpallattoqartalerpoq: »Saveernerooq qaali, Saveernerooq qaali.« Taamaallunimi qaaqqusisut nipaannarunnaartullu illuminit aninnguasaarpoq angutinnguaq tamassa, atisamini ungersorsinnaasut tamaasa ungersorsimallugit. Nalunarunnaarpoq avannarliit Saveerneq anngutsinnagu ajuunniarsualeraluartut, kujalliilli pissartamik takkunnera ilungersuatsaatigisimallugu avannarliit unikaallatsippaat.
Saveernerup arsaattut tikillugillu eqqaminiittut sakkaannarlugit arsamik tigumiartoq angullugu serragiukkamiuk qangali arsaq tigummereerpaa. Kujalliit arsamik aallarusserusunnguatsiaqigamik nakuartamik eqqaani arpaqattaartuinnanngorput, kisianni Saveerneq arsaq unermiliullugu uninngaannarpoq soorlu qanoq iliornissaminik eqqarsartoq. Taavalu avannarliit pissaaneqanaarsimaneramigit illumi tungaanut aallarpoq. Aallartorlu avannarliit ilaata inuusukaarsuup ilungersutsassimanermit kaamuumiinnarsimalluni orneriarlugu tunuanit qiterserlugu tigoqaa. Tigummilertoraanilu Saveernerup arsaq iperarnaguluunniit talermi illuanik tigullugulu igikkamiuk tigusigaluaq assakaalaarami imunga nikuinngilaq. Nikueriallartoq taliata illua soorlu asuli nivingasoq, qutuiarsimalluni. Illersissaanik sassartoqassasoralugu Aqissiakkut Aataarsuarlu utaqqigaluaramik sassartoqanngimmat taamaallaat imminut isikkukkamik. Tassani isiginnaaginnalersut Saveerneq illuminut isilerlunilu avammut saariarluni suaaqaaq: »Naagooq taakku nakuarsuit avanngalu samanngalu aggersut, ukulumassa sassallaqqunaagaluit.« Uninngammersoraluarluni arsaq nassataralugu iserpoq. Taamaallaat arsittorsuit angerlakaagamik.
Tamatuma kingorna arsaaterujoortaraluarput kisianni pimiinngitsumik, aliikkutaannarmik. Taamaallutimmi arsaativeqqinnissaq eqqartorneqartaleriannguartoq Aataarsuakkut Aqissiakkullu tusalerput: Ullukinnerooq eqqorlugu arsinniartorsuupput. Tassami allassaanngimmat ilaangitsoortussaajunnaarput, aammami Saveernerup asissuilluni suaarutaanut tusangiatsannikuugamik.
Ullukinneq nalliuppoq issilluni tappikanngamik anorsaaqaluni persorisukasiulluni. Taamaattaramimmi ulloq taanna aallartoqanngilaq, inuit nutaanik atisarissaartorsuit tamani angalaarput ualimut aallarnerani arsinnissaminnut pissanngateqalutik.
Tamatumuuna aallarnersaqqaaratik aallartilluaannaqaat, tamakku arsilluarumanerit nutaanngitsuutiminnik atisalersorallarsimallutik. Tamatumuuna Saveerneq sassareersimavoq, taamatullu aamma Aataarsuaq Aqissiarlu avannarlernut iliussallutik piareersimapput.
Arsillualeriannguallartut kujalliit aallassarissigaluttuinnarput, soorlumi Saveernerup ilini kingornannit unguuinnarai nammineq qamasuuinnarluni. Aataarsuup aappani Aqissiaq nukiisigut tusaamannginnamiuk misilikkumallerlugu oqarfigaa: »Ataatsikkuussanngilagut, illit sassaqqaaraluariassasutit.« Pisaa sassarnissaminut noqangaannalersimannguatsiarami qangali avalareerpoq, kujalliillu ilaata arsaq aallarukkaluaraa angugamiuk imaaliallaannaq qangali arsaareerpaa arsarlu unermittuannguarlugu aallarullugu. Avannarliit qiimmattaakkamik tamassa nipi: Taamaassagamimi Saveerneq piikullakkami. Aqissiaq timaani angalasartussilluni arpaatsini allannguallallugu aallaruttortoq siorngersulerpaa siunnerfiatigullu asseqattaarlugu, asulumi aamma oqilakkuloqaluni. Taamaallunimi iluatsitsilluni tikikkamiuk saneqquterialeraanilu angumerisoorlugu taliatigut tigullugu nusukkamiuk taamaallaat seqqulaarami natsia sissortoq, tassalu Aqissiap arsaq nakkaallugu. Saveernerup arsaq tummarlugu Aqissiaq isigigaluaannarpaa saariarnani eqqamini uniinnartoq.
Taamaannerani Aataarsuaq qanillattuereersimavoq. Aqissiap Saveerneq saarianngitsoormagu sassarfigaa uninngassaqqaartorlu tikillugulu arsaq tutisimasaa isikkaminik qalullugu erfagiullugu. Arsaq imunga tunngilaq. Saveerneq taama pineqajuitsoq kissaamminnguatsiaqaluni Aataarsuaq tigulerpaa, taamatullu aamma Aataarsuup akillugu tigullugu. Taannaqa tassani paalerput. Imminnut iginniartaraluarput igittarlutillumi, arlaallu nalutsivissoriniarlugu orlusinnaanngilarluunniit, tukkaluaannaq imminnut tigoqqissaannaaraat. Kiisa natsii sissorlutik ataneerutivipput. Paagaluaramik paagaluaramik imminnut artuinnaqaat. Taamaaginnalermata kiisa ilii ilannguttaleriannguarmata kujalliit avannarliillu arsaq piunnaarlugu paggittorsuanngorput.
Paggittut isiginnaartaasalu taakkuninngaannaq uitsateqartut sianigisimanngilaat angut takornartaq tikiussimammat. Paggittut avataatungaanni qeqqissimavoq angussuaq nunaqqatigiit ilaginngisaat. Nasaviarsimavoq nujarsuani takisuut tunusummini qilerusimallugit, kiangungaarsimagamilu niaqua pujortuinnaavoq. Tuttup amianik ungerlattukkamik qulitsaqarpoq tuttullu amiinik meqquerutilersunik ninnitsunik qarleqarluni, kaminilu aamma tuttup amiussagunartut seeqquni tikillugit ungerlattorsimavai soorlumi tassa nimiinnaat. Oqamik isumanani qeqqissimavoq assani peqissimallugit sajuttorsuullunilu, soorlu qanoq iliorniaraluarluni periusissaarutiinnartoq.
Inuk nunaqqataanngitsoq allanartorlu takullugu pagginniassaqisut ilaat uisarualersimallutik tungaanut isikkutilersullu malugilerlugit Aqissiaq tungaanut qiviarpoq. Takuinnarlugu silani quukkiartuleraluartoq tatitusaarniaannarluni uisorersartariarami tassami paaseqqaakki uppernarsivaa: Aqissiap erngutaa siornaaginnaq periarfeqartinnagulu peerusisartik qeqartuannguartoruna. Ornikkamiuk saangerlugulu oqarfigaa: »Ilisaraanga?« Aqissiap erngutaa oqarnanilu taamaallaat sikisarami. Aqissiarsuup kinguaavinik oqaluttuarineqartartut eqqaallugillu paasunik tikkuullugulu oqarfigaa: »Aajuna ungalliulluni akiuuttoq akerartaarisimaallaqqooqaarput, tungerliup siuaasatsinnit eqqarlitta paarsuataaraluarpaa.«
Taama oqartorlu Aqissiap erngutaata qulitsani peeramiuk mannalu issi uinnginnanngorluni paasut tikiserpai. Taavalu Saveerneq tikillugulu illuttut assaqquisigut tigugamiuk kivippaa qulaallunilu tunummut naloriullugu. Isiginnaartut tuffigilermatik illuaamipallattullu Saveernipalaajimngitsoq nunamut tukkami taamak aalarianngilaq. Aqissiap erngutaa qeqarfimmini uniinnarluni paasissaarpianngitsunik oqalorussarpoq isiginnaartullu usserarlugit sassaqqusaraluarlugit. Isigilertulerlugu soorlumi tassa inoorpianngitsorsuaq, asulumi timaa meqqulissuugilluni. Ussersoraluarluni orninneqannginnami inuup nipiginngisaanik nipinilluni nuna tukkartorsuanngoraalu tamakku isiginnaarniassaqisut iillaatigalutik arpaliullutik angerlaammata nunaqqatigisimasai taakkualu peqatitaavi Aataarsuakkut kiserngorupput ilaatigut periusissaarullutik. Aappaatigullumi ersigiimmisaarlugu qanillivinneq saperamikku. Qanoruna piniassappat?
Taamaalisorlu sassarterpoq arnaq utoqqannguaq Aqissiakkut inoqutaasa ilaat. Aqissiap erngutaa suli tinnaartutut iliussaqqaartoq ornikkamiuk tikillugulu oqarfigaa: »Taasiit, meerapilussileqaaq-aasiit, amaartinnguata naviissaqaa.« Taamalu oqarluni nuluisigut paterujussuaqaa. Aqissiap erngutaata qissigilersimallugu qiviaramiuk ersannerinnarmik qungujullunilu taannaqa illalerpoq. Illarami illarami naggataatigut oqalorussartarlunilu qiasuarpaluttalersoq amaartinnguata tasissiullugu oqarfigaa: »Qaa tassa naammalerpoq angerlarniarta.« Tasiorlutik aallarmata ilaasa maliinnarpaat.
Aqissiap erngutaa nunaqqatikuminiilerpoq. Pigallarani aatsaat inuttut oqalussinnaalerpoq, oqalunnerlu sungiukkamiuk oqaluttuartalerpoq nunap timaaniitilluni misigisimasaminik naapissimasaminillu, tunernik, igalilinnik, amarornanik, eqalorujussuarmik, qullugiarsuarmik allarpassuarnillu.
#	
56
Akisartukkormiunngooq sinnattorajuttuupput sinnattuilugooq aamma asuliinnaassanatik. Ilaanni Aqissiaq ilagisaminut Aataarsuakkunnullu oqaluttualerpoq: »Unnuaq-aasiit eqqumiigisannik sinnattormigama. Sinnattuleriallartunga soorlu qaqqap qaani issiallunga avammut isigalunga. Taava takuleriallariga umiarsuusimasoq kangerlummut pulajartortoq isersarnaaq iluatsillugu tissiarluni. Qimerloorlualerakku allaatinngilara oqaluttuarineqartartut malillugit taanna siulitta qanga avani nunaqarallaramik umiiarnersiugarisimasaat, aamma taamani umiiarnernik allamiunik inooqateqarsimagipput. Umiarsuaq tappavunga ingerlanerani malittaraara nunaqarfigisimasaminut tikinneranut allaat. Tikiffiata nunataa soorlu uagut nunatsinnit allaasoq, qorsorissunik narsaamanertaqarluni pingaartumik illuusimasut eqqaanni. Takusannilu aamma tupigigujakka nersutit suusimanersut nujuartuunnginnguatsiarlutik narsaamanerni ilaallu qaqqat sivingarngini mangiartut. Tamakku tupigalugit isiginnaarniarlugit tassanngaannaq tammaasutut illugillu malugilerpara inuup tikippallakkaanga. Qiviarakku ilisarigaluanngilara, angut angisuujunngitsoq nerinnartuunngitsoq uatsinnit allaalaartunik atisalik, taanna allaassutigitinneruara atisaata tunumigut ammut talleriarnera. Saninnut ingeriarluni pilerpoq: Uanga tassa siuaasarsi Avataq, maanna nunagilikkassinnut ingerlassisuusimasoq. Akilinermi nunagigaluatsinnit aallartinnata anernerma pisitsineragut nunarsuaq manna nunagisarsi takusareersimavara aalajangersimallungalu kinguaassatta nunagilerumaaraat. Tassalumi tamanna eqquussimavoq. Kisianni aamma taamani anernikkuttaaq ilisimatinneqarsimavunga inuit allat naggueqatiginngisatta nunarsuaq manna nunassarsiarilereeraat, tassalumi ilumut nunassarsisimanerata uppernarsaatissaanik isiginnaartippakkit. Ingerlaarnissinni malittaraassi, taama pisussaatitaareerpusi tamaat nunassarsiariniarsiuk.«
Tassunga killillunilu nipangersimammersutsiarluni Aqissiaq nangippoq: »Tassa sinnattora taamaappoq. Uanga siuaasatta peqqusaannut naalaatsuuniannginnama piffissanngoriarpat kujammut ingerlaqqinniarpunga. Kajumittoqaruni ilaaniarilit.«
Aqissiaq taama oqarmat ilagisaasa Aataarsuakkormiullu isumaqatigivippaat. Imarlu umiamik atussaaleriarmat umiarpaaluullutik kujammut ingerlaqqilerput.
#	
Oqaluttuap naanera
#	
Inuit qallunaallu
#	
»Soorunamigooq qallunaatsiaat nungoqilit, inuiaat angakkortaqanngitsut.«
Henrik Lund
#	
57
Sapaatit ilaanni ullup qeqqata siornatigut nunaatilik Arnald Vesterbygdenimi Hópip oqaluffinnguanut iserpoq qasusimaqaluni. Taavaana naalagiat aallartereersimasut. Oqaluffinnguaq mikigaluaqisoq inoqanngingajappoq, naalagiallu tassaanerupput arnat ilaatigullu meeqqat.
Arnald tamaanimiuunngilaq, tamaanngaanniit ungasiartorsuarmi nunaatinnguaqarpoq. Ullorpaaluit angalaarsimavoq savarniarluni, savaatimi amiakkoriligaasa ilaat aalisariarluni ullut arlerlugit mulutilluni ungasiliartoorsimagunartut ujaaralugit. Savat aallartarfiat ilisimasani ujaasiffigigaluarlugu nassaarinnginnamigit nunarujussuaq angallavigisimavaa qangattami unnuisarluni. Taamalu angalalluni Hóp eqqaasiuleramiuk tikinnianngikkaluarlugu tusaalersimavaa sianerpaluk silarsuarmi nipaatsumi tutsiutillattaartoq. Sianerpalullu tusaaleriaramiuk soorlu qasoqqanini annermik malugalugu isumataariataarpoq Hópimut sanguinnarumalluni oqaluffinnguami issialluni qasuerserumalluni. Immaqami aamma hópimiut paasiniaavigiitigisinnaagaluarpai.
Ukiut kingulliit tulleriit nunaatilinni Vesterbygdeni kangerlummiuini atugarliornarsimaqaat. Ukioq inuuniarsuaarnartoq inunnut uumasuutinullu atugarliornartoq anigorlugu aasarinnissaanik ilimasulluarnialerluni iikasik aasassaagaluaq taamaattaraaq, soorlu aamma siorna taamaattoq. Savat ukiuunerani aniguisimasut erniornialissasullu apersualeraraaq, tassalu tamatuma missaani ivigaatiminnik nunguutsereersimallutik. Qanoq silarlutsigigaluarpat pisinnaasut aallararaat qaqqat innaanni aputeqannginnerusuni aput assallugu savat neriniarfissarsiorlugit, savalli nukillaareersimasut erninertik tamatigut anigorsinnaasanngilaat. Qassinimmitaava
Arnaldip nammineq assakkami iluani sava ernisoq unnueqatigisariaqartarnerpaa. Allatut ajornallaraangat savat nukillaarsimaqisut ersullugit maagaqalutik angerlaattariaqartarpaat piarartaavi pakkusimaajutigalugit, angerlaakkaannili aamma nerisassaasinnaasunik savat nerisassaannik pikkunartunik sussaqartinnagit. Taama savaatinnguanik ukiorsuaq inuutinniarsimasanik piaraannillu upernalerfissaraluatigut toqusoorluni pakatsinartaraluaqaaq, sungiusimariinngikkaanni.
Silap kiisami upernavittariaqarnini eqqaalersimallugu issangiartalerluni seqinnersarlunilu aput nungukkaalu nuna paneriartorluni naatitassai piuminaqisut puttussuulluarnialersullu kujataanit qilallileriannguarluni siallileraraaq ulluinnassasoriniarlugu ullunik arliisumik. Taama nuna paneraluartoq masaqqittaraaq. Taqqama nunaatinnguaq illup sioraaniittoq ukiorpaaluit ingerlaneranni ilungersuaatigeqalugu alliartorterusaarsimasaq naggorissaataasinnaasullu atorlugit naggorissarniarsimasaq isigimanartaraluassusia qorsooqqissiartornissaa alaatsinaakkaluarnermit. Tassami ivigaqarfik isumalluutiginarnerpaaq ivikkanik pikkunartunik savat ukiuunerani inuussutissaannik katersuiniarfissaq. Taanna ungalusimagaluartoq ivigaasa naajartorneranni nakkutiginiartuartariaqarpoq savanut iserfigitinnaveersaarlugu.
Kisianni aasat tamaasa siallertuaannartarsimanngikkaluarpoq. Arnaldip eqqaamaqaa siornaaginnannguaq panersuallarmat, upernaaq aasarlu tamaat sialoqarani nuna panernermit naaniartuugaluit ississaarummata sialuup kipisuitsup aseruineratulli persuarnartigaaq, ivigaqarfinnguamulluunniit imerterutissaq ajornarsisimavoq kuuit tissujuitsut tissorallarmata. Taamani allatut ajornarseqimmat nunaatilippaaluullutik peqatigiillutik savaatitik ungasissumut sermip kuussuata killinganut ingerlatittariaqarsimavaat namminnertaaq nooqatigalugit, tassalu taamaaliorlutik savaatitik annatsissimavaat. Taavalu suli taama paneqaluni aasaq imaaliartulersorlu aassippassuit sumit tamaanga pinerpoq nalliussimapput ingerlaarfimminni annertunersuarmi nuna meqquerutivillugu. Kiisami sialuk nalliuttorlu savaatitik nunaqarfimminnut utertillugit tikeriallartut eqqartik tamaat aamma aassigit meqquerussimagaat. Tassalu allatut ajornaqimmanaasiit aassigit tikissimanngisaannut savaatitik ungoortariaqarsimavaat sunilu tamani piffigisinnaasaminni ukiumut nerisassaasinnaasunik katersuiniarsimallutik nunaatinnguamit pissarsiarisartakkanit inornerullutillu pikkunaannerugaluartunik, aammalu saniatigut aalisakkanik pissarsiornissartik nakkutiginiassallugu. Taama piumaqalutik ukiorissaarallarlutik aasaanerlutsitsinertik anigorsinnaasimavaat.
Soorlumiaasiit aasaq manna. Siallertuaannangajalluni silagissiimimmat savaatini nuliaminut qitornaminnullu suli meeraasunut isumagisassanngorlugit aalisariarluni aallarsimavoq, panertitereriarlunilu panertitani siulliit siuullugit nunaqarfimminnut tikippoq savaatimi ilaat sumut pinerpoq aallarsimasut. Nulianiluunniit assuarisussaasimagaluarnerlugu assuarinngilaa nalunnginnamiuk peqannginnermini ivigartarluni qanoq suliaqartigisimasoq. Qasuerserpianngilarluunniit, tikiitigiinnangajallugu savaatini ujarlugit aallarsimavoq.
Arnald tuimigut attorneqarluni malugigami massitserpoq, sunaaffamiuna sinilersoorsimagaluarluni. Uikkami takuaa palasi sanimini qeqartoq, allanilli inoqanngilaq, naalagiat soraaramik aniareersimapput.
Palasitoqaq Jon tassamiuna. Arnaldip meeraagallaramili ilisarisimavaa Hóp tikittaannaramikku oqaluffinni qaninnersiugaralugu naalagiarfigiartorlugu. Taamanili eqqaamavaa utoqqarsuusoq. Kingullermik takuaa ukiut marluk siornatigut nukarliliartik kuisitikkiartoramikku, maannalu takoqqikkamiuk suliuna taamaattoq, utoqqaassutsimigut allanngorsimanngitsoq. Palasitut atisani atorpaa nutaannginnermit toqqortaanermillu qalipaatimigut ilisarnarunnaarsimasoq. Ilaavi qangali ilaartuutigineqarsimanersut killeqqullugit alittarsimavoq ungerlattuusaannarlugit iluarsapajussimasunik, alinnerisalu ilaat attorneqarsimanngillalluunniit.
Arnaldip palasi sanimini qeqartoq misissuiffiginngikkaluarlugu nalunngilaa timimigut qanoq isikkoqartoq. Kiinnammi isikkua timip isikkuata qanoq issusianik ersersitsiuaannannginnami. Takusinnaavai palasip assai, assarujussuit nukinnik nimeruaartullusooq, angissutsimikkut inuttaminnut naleqqutinngitsut. Nalunngilaammi palasi inuaraasoq tuattorlu, kisianni uinnga nukiinnangajak.
Imaammi sulisarami. Qavani biskoppeqarfissuarmi Gardarimi palasissatut ilinniarsimavoq inuusuttorpaaluit ilinniaqatigalugit. Kisianni biskoppip taamanikkut ilinniarfigisaata ilinniartitani nunaatimini assigiinngitsuni suliaqartinnerusarpai sulisuminik akikinaariniarnermit. Taamaattumik palasissatut ilinniartut timimikkut nukittulertortaqaat nunamik piuminaatsumik ujaqqanillu assataqarnermit. Nukissortitaanerminnullu naammattunik nerisaqartinneqartarput nersutit neqaannik naatitanillu aasaaneranilu naammattumik nersutip immuttorsinnaasarlutik. Maannali nerisat imikkallu taamaattut qangarsuarli palasimi oqaluttuaannanngorsimapput.
Palasissatut ilinniarnermini inerami Vesterbygdenimut aallartinneqarpoq tamaani oqaluffeqarfimmi Hópimi palasiussalluni. Oqaluffigiligaa Østerbygdenimi oqaluffinnut assingutinnanngikkaluaqaaq mikinermit, oqaluffiuvorli. Mikiinnaranilu qarmai ajortunnguissimammata tikinniutaa ingutseriarlugu nutaamik qammarpaa allaallumi altareqarfissaanik uigullugu, qisuttaalu aalersut qisuusinnaasut tamaasa atorlugit taarsersorpai issiaviilu nutarterlugit. Allanik ikiortissaqangaannginnami kisiinnangajammi tamakku tamaasa suliarai. Palasillu illutoqanngua qangali inigineerulluni aserfallavissimammat ingutserlugu inaatigut nutaamik illuliorpoq namminiinnaq naammagisaminik, suliassatulli piukkoorutissamini naammassisimanngisatuaa tassa torsuusaq oqaluffiup palasillu illuata akornanniittussaagaluaq, assassaarutiinnarsimagamiuk. Taamaattormi ujaqqanik saattunik ilioraqqissaakkanik natsersoreersimagaluarpaa. Tamakkununngalu akuliullugu illumi saavani ivigaqarfiliorsimavoq alliartorteruusaakkaminik, tassanilu naatittagai nersutaataanut ukiuunerani nerisaritissallugit amigarpallaarneq ajorput, allaammi nunaqqatini nerisassaaruttoortitsisimasut ikiorsinnaasarsimavai. Qanga nersutaateqarsimagaluarpoq immulinnik, nunaatillilli eqqaamiuni nerisasserisuulerlutik nersutaataarutitermata namminertaaq nersutaataarutiinnartariaqarsimavoq.
Nunaqqatiminit palasitut akileraaruteqarfigineqartussaagaluarpoq nunaatillit pissarsiaat naatsorsuutigalugit. Kisianni nunaatillit palaseqarfimminiittut pissarsiaat naammaqqalaaginnarmata qangarsuarli akileraarutissaanik tigusissaarsimavoq. Sulimi qaqutigooriarluni taamaattunik takkuttoqartaraluarpoq savanik toqoraasoqaraangat puisinillu tuttunillu aalisakkanillu pissarsilluartoqaraangat. Kisianni palasip atortussani tamaasa nammineq isumagisariaqartarpai pissarsiorlunilu angalaartuartariaqarluni. Upernaaq-aasiit aataat kangerlumminnut pulammata pisaqarnerpaat ilagai, sulimi aamma ajorpallaanngitsumik angallateqarami. Pissarsianilu katersoriaraangamigit ukiuunerani palaseqarfimmi piitsortai ilami pissarsiuisoqaraluarlutik akunnassilersunut allaat ikiorsinnaasarpai.
Tassamiuna palasip Arnald assamminik tuiatigut attorsimagaa itertillugu. Arnaldillu uisorersariarluni qiviarmani palasip qungujulalluni isigaa oqarfigalugulu: »Ajoraluaqaaq itertikkakkit.«
Palasi taama oqarmat Arnaldip sikillunilu akivaa: »Taama oqassanngilatit, palasi, uangaana kisima utoqqatsertussaasunga naalagiani sinilersimasariaqanngikkaluarama.«
»Aa, tamanna soqutaanngilaq,« palasi oqarpoq. »Aatsaat oqaluffimmi sinittumik takunngilanga, qannguinnginnavit ajunngilaq. Immaqaluunniimmi sinillutit naalagiaqataanerit eqqumaninnit pissarsiffigineruinnarpat eqqarsaativit timip piinut sammisut sinitsillutit akornusersunngimmatsit. Ulapaarfiup nalaani naalagiarnissaq piinnarlugu tamaannarsimassanngitsutit?«
Arnaldip oqaluttuuppaa suna pissutigalugu qanorlu ililluni Hóp tikissimallugu.
Oqaluttuarluni naammassimmat palasip oqarfigaa: »Qangatut angalasinnaasuuguma ujarleqatigissagaluarpakkit. Kisianni palasipalaajussaanga allatut ilillunga ikiorsinnaanngikkukkit. Assiliaq innga qiviariaruk.« Arnaldip qiviarpaa altarip assiliartaa, annaassisup savamik ujakkaminik nanisisimalluni assinga amermut qalipagaasimasoq qalipaatai ersilluarunnaalersut amersaalu siggittarsimalluni, kisianni suussutsimigut ilisarnartoq. Palasi nangippoq: »Aamma taassuma savanik tammartunik ujaasisariaqarneq ujaasinerlu nalunngeqai, seeqqumiarluta qinnuiginiartigu ujakkannik naniseqqullutit.«
Sanileriillutik assiliaq saallugu seeqqumialerlutillu palasi latiinerisuujusimasoq oqalorussarpoq soorunami Arnaldip paasinngisaanik. Nangipporlu: »Naalagaq,
illit nammineq savaatinnik ujarlerneq nalunngilluarakku taamaaliornermik ajoqersuuguk aat una Arnald Vigfuson saninniittoq. Uanga sapinngikkuma ikiorumagaluarpara, kiffalli nikanartoq palasi Jon nammineq pisinnaajunnaarluni qinuinnartunngormat isumakkeerfigiuk, amen.«
Nikueriarlutik oqaluffinnguamit anigamik isertariaata killingani uninngatsiarput avammut saallutik kangerlussuaq isersarnaalaartoq tasamunga isiginnaarlugu. Asulu taamani seqinnerluni sila alianaavissoq. Taava palasi oqarpoq: »Nukingertariaqanngilatit, ikunga issiavigisartakkannut issiajartulaarallarta taanna oqaluffiup issiaviinit qasuersiffigiuminarneruvoq.«
Palasip atisaq palasitut atisani peereermagu issiavigisartagaa ujarak tummerarsuaq orpikkat akornanni innaarsuup avammut sammisup killinganiittoq ornippaat. Tassunga ingillutillu palasi oqalulerpoq:
»Uanga qavani Østerbygdenimi pinngorsarfeqaraluarlunga nunarsuaq najugara manna ungakkiutivissimallugu misigisarpunga. Taamanersuanngorporli biskoppip tamaani palasiunissara aalajangermagu maanimiut angallataat niueriarsimalluni taqqavaniissimasoq utilermat ilaaffigalugu ingerlalluaqaluta kangerlussuaq pulajartorlugu qaqqarsuaq pinnga erseratsigu alianaagingaarakku soorlu aatsaat nunassannik aalajangiissunneqartutut misigisunga. Tassalu maannamut isiginnaaraangakku ila soorlu takorannersiartuinnartoq. Soorlu upernaakkut ammassivimmi ammassileraangatta akingerlugu isiginnaaleraraara pingaartumik unnukkut qoqaarissillaraangat, qaqutigoortumillu Sandnesimut tikeraaraangama allatulaaq sammillugu isiginnaagarisaraara. Inuusunnerugallarama kajumissaarneqartarsimaluarpunga palaseqarfimmut allamut pissarissaarnarnerusumunngooq nooqqullunga, allaammi Sandnesimut nooqquneqarsimagaluarpunga. Taamalu ussernartorsiulerninni qaqqarsuaq qiviarlugulu seeqqumialeraraanga Guutimullu qinullunga: Ussernartumut pinaveersinnga. Tassalu maanna imaalivunga, tamaani saarngunissara eqqaaginnarlugu nuannaarnermik silap matuma piginngisaanik pulaneqartarlunga.
Nunarsuarmi manna ungagivallaaleraangakku ilaanni misigissuseq tamanna imminut pingaartinnertut misiginarsisorigaangakku seeqqumialeraraanga Guuti qinnuigalugu imminut pingaartinninnik piiaaffigeqqullunga. Kisianni inuinnaagama eqqarsaatit taamaattut qaangerneq ajorpakka, aammalu tuppallersaatigisarpara nunagisamik asanninneq ungaginninnerlu ajortuliaanatik inuup pissusissaanut ajunngitsunut ilaammata. Vesterbygden tikippara inoqarluartoq, nuna pissarissaarfiusoq inuilu angallatigillutik aallartut ivigartariarlutik ilaannilu ungasissumut allaat piniariarlutik aalisariarlutillu. Maannali taamaakkunnaaqaaq. Illut nunaatitallit palaseqarfinnut atasutut allagaaserneqarfiat misissuleraangakku ukiut inuuffigisama ingerlaneranni ikiliartorsimanerat qussallaatiginngitsuugassaaneq ajorpoq, nunaqarfinngoraluartullu aamma atalertungaassanatik. Pissarliornikkut nunaqarfigigaluanik qimagaanerit nappaatillu atugarliornikkuttaaq nalliuttartut inuerussaasuupput. Tamakku eqqarsaatigalugit ima isumaqaleraraanga: Anersaana uagut nunarsuarmi matumani nunaqartuaannartussaanngitsugut.
Eqqarsaatit taamaattut eqqarsaatigilerlugit allanittaaq ilaartuleraraat. Tusatsiagaannaanngitsunik nalunngilarput avanersuarooq inoqartoq inunnik allanik uagut naggueqatiginngisatsinnik, skrælinginik taasarpaat. Angalasut piniariat inuit taakku ilaatigut naapittarsimavaat, ilaasa suusupagisarpaat, ilaasalu aamma qunugalugit annilaanngatigisarpaat. Tusartakkat malillugit kujavariartuinnannguatsiaramik ilaanni maanga anngukkumaarsimapput. Siunissaq naluarput, Guutip kisimi nalunngilaa, immaqa ilungersunartumik apeqqutaalerumaarpoq uagut maanimiutoqaasugut nunarsuaq manna pigiinnassaneripput imaluunniit inuit allat taavanimiut nunassavimmittut pigilerumaarneraat. Ullussakka qanoq ilisut nalunnginnakkit ataasiarnanga Guuti qutsavigisarpara uanga tamanna angumerisussaannginnakku, ilanngullugulu qinnutigisarpara isummamik taamaattumik namminissarsiorpaluttumik pigisaqarninnik isumakkeerfigeqqullunga.«
Palasi oqaatsini tassunga killillugillu nipangersimammersorpoq, nakangalluni qinusutut pissuseqarluni. Taavalu masseriarluni oqarpoq: »Piffissaq naammalerpoq neriniaalunniarallarta. Ilanngullugu ooqattaassavat karrinik naatitannik iffialiara, taamaattorsunnippallaanngikkaluarpoq. Taavalu naalagiaraluaravit nerliiviliannginnavit tamatumunnga ilanngullugu viinniliannguarattaaq ooqattaarumaarpat.«
Arnald palasimi nerilluareerluni qasuersereerlunilu ualingaatsiallartoq aallarpoq neriulluarnermik pigisaqarluni. Sunaaffalimi. Nunaqarfimmi tungaanut ingerlalluni qaqqaatsiarsuup qoorortaasa ilaanni naammattuuillugit savaatini nassaarai, ataatsimilluunniit amigaateqanngitsut, nerilluarsimanermit meqqorillutillu pualasuut. Savaatimi ilisaraluni meertorfigilermanni misigaaq qullililerluni qujaniutinilu ilumini aniatilerlugit. Annaasussaajunnaareeramigillu unnuarulermat eqqaanni qangattamut pulalluni unnueqatigai qaappat angerlaakkumaaramigit.
#	
58
Ukiaq tamanna Arnald savanik toqoraalluangaatsiarpoq, aammami ukiariartornerani silagikkajuttorsuugami, ilami silarloqanngingajalluinnarami. Taamaannera iluatsillugu piniataarsimapput ivigaqarfinni angusinnaasaminni ivikkanik allanillu nersutaatini neriuminartunik katersuillutik, eqalunnillu imaallu aalisagaanik panertiterillutik akornatigullu illu najugartik savallu inaat iluarsaattarniarlugit. Nunaatileqatini allat ilagalugit tuttunniarumaruttorluni tuttoqarfik ungasigilerlugu tuttunnianngitsoorsimavoq unnit tamakkorsuit pisaralugit takulluarnartaraluaqisut. Neriuutigiinnarpaali kingusinnerusukkut, immaqaluunnimmi illuanut saappat aatsaat taamaaliorsinnaajumaarluni.
Pissarsiorluni sulillunilu ulapikkaluartilluni eqqaasaannarpaa palasi Jon hópimiu, aasap ilaanni erngumateqaleruttorfimmini nalaatsornikkullusooq tikeraarsimasani nakussatsissutigisaminillu pissarsiaqarfigisimasani. Eqqarsaatigiuaannarsimavaa pissarsiaminik pajukkumallugu, aammami taamani palasimiinnermini eqqaaleramiuk ukiorpassuanngortuni palasisut pissarsiassaanik sunngitsuuissimallugu. Kisiinnarmimi taamaaliunngitsoorsimanngikkaluarpoq. Ilami eqqarsaatigisimanngilaaluunniit nunaqarfini Hópip palaseqarfianut atammat.
Savanik toqoraanini naammassereersimalerlugu ulapaarnini kipiimimmat Hópimut aallarnialerpoq palasimut pajulluni. Poortuivoq tamaasa ilangerlugit, savamernit tamalaat, neqit nuliamilu mamartuliai, aalisakkat puisillu panertui, tassami aamma iluatsitsisarluni puisillattaartarsimagami. Taavalu aamma ilanngukkujai savap tunnuanik naneruutiliat marluk Hópip oqaluffianut tunissutissani.
Sunaaffa sapaat aqaguttorlu naleruillugu Hóp tikippaa palasilu ornillugu. Aatsaalliaasiit tassa palasi Jon ajunngisaarpoq. »Nunaatillit ukiaq manna susimanerput, kia pisitsineratigut pinerpoq soorlu aatsaat kingumut eqqaalersimagaat oqaluffeqarlutillu palaseqaramik. Pajuttortut tikiuttuinnanngorput. Illittaaq eqqaasaraluarpakkit nuannaarutigiinnarlugu tusartarama pissarsilluarsimasutit, kisianni pajunnissat ilimagisimanngikkaluarpara pissarsiannguasi ilissi nammineq atorfissaqarteqigassigit. Taamaattormi qujagalugit tigussavakka, pissarsiorteqanngitsortatta ukiup nalunartup ingerlanerani pissaqaatiginiarumaarpaat. Tamakkualu tamaasa tunngavigalugit aqagu sapaammi qangatoorlunga aasap pissarsiaanik qujaniarnermik naalagiartitsissaanga.«
Arnald angerlajaarumagaluarluni uniinnarallarpoq palasi naalagiartitsereerpat aallarumaarami.
Unnulluni alianaaqisoq palasip issiasarfianut issiajartorput kangerlussuaq qatsoruttorsimasoq saallugu. Taava issialerlutillu palasi pilerpoq:
»Qujanaqaaq tikiukkavit, aammami imaannaanngitsumik oqaasissaqarfigigakkit. Qujassutissaqaqaagut aasaq manna pissarsilluarsimagassi, taamaanngisimaarpallaaleqigassi taamaaqqulillarlusi, tassami aasat matuma siuliisa pitsaasanngissusiat misillerfigisareeqigassiuk. Siunissarlu qanoq ikkumaartoq uagut naluarpunaasiit, nalunngisarpulli tassa nunaatilittut inuuniarneq ajornakusooriartuinnartoq, ukiumi aasamilu silap qanoq ittarneranik pissuteqaannarani, kisianni aamma kujalitsinnut Østerbygdenimut nunanullu allanut atassuteqarnerup ajornakusuuleriartornera pissutigaluguttaaq. Inuiattut taakkuusutut nunagisatsinni maani ataniassagutta pilersuutissat avatitsinnit pisut pinngitsoorsinnaanngilavut. Iffialiavimmik iffiartussaaraluaratta immaqa tamanna soqutaavallaanngilaq nunap matuma nerisassaatai sungiutereeratsigit, nersutaataarukkattalu punniliussaaraluarta nersutit nunamiut tunnui immallu uumasuisa orsui sungiutiinnaratsigit qujassutigalugit pisarpavut. Annoraamernit atisavut nunguleraluartut taarserlugit amernik atisaliassaqartarpugut. Illutta nersutinullu inaatitta qisuttassai qissianit pisarpavut, kisianni angallatigissaartinnani tamakku pissarsiariuminaattaqaat. Ajornerpaarli tassa savimineq ajorsaatigileqigatsigu, saviminiutinnguavut erlinnartuutitta annersaasa ilagilerpaat, ilami saviit killuutillu silinissaalluunniit soorlu nangaanartoqalersoq tassa nungullaqqunngikkaluarnermit. Angallatit pitsaasut imarsiutillu pinngitsoorsinnaanngivikkatsigit tamakkununnga atortussanik amigaateqalivinnissaq ataniarnitsinni erngumanartunit salliutittarpara.«
Tassunga killittorlu quersussaata tikippaa. Sivisuumillu quersoreerami arngajuerseriarluni nangippoq:
»Oqaluppallaaleriarlunga quersortalerama, taamaattumik naalagiartitsisarnikka sivikilliartuinnarput.« Taamalu oqarluni illariallarujoq. »Angallatit imarsiutaasinnaasut eqqartorakkit isumaliutigisartakkannik tunngaveqarpunga. Isumaqartungaana kujalitsinnit nunanillu allanit pissarsiaqarnerusassagaluartugut pisiatsinnut taartigisinnaasatsinnik nioqqutissaateqartuugutta. Kisianni uagut nioqqutissaataaruppugut, taamaattumillu aamma pilersorneqarunnaarpugut. Kujalivut suli angallatigissuugamik avunga avungarsuaq allaat aallartarput nunanut allanut nioqqutigisinnaasaminnik piniariarlutik ilaanni allaat ukioq arlerlugu mulusarlutik. Tamatumuunakkuttaaq uagut unittuuissimavugut, unittuuiinnarnatalu nunagisatsinni maani inuuniarnitsinni kinguariartulereerpugut, taamaaginnassaguttalu ataannarsinnaanissarput neriulluarnartoqarnani. Kujalitsinnit naggueqatitsinnillu nunami allaniittunit sumiginnarneqarnerput assuarnartuutillugu oqalorujuutigisarparput. Kisianni aamma taakkua imminnut atatinniarlutik ilungersortuartariaqaramik uagut ikiuinnagassamissut isigisinnaanngilaatigut.« Nipangersimammersorlunilu anersaameriarluni nangippoq: »Ilami aamma tamaani uagut avissaaqqusimallutalu kiserliortunngornermit. Immaqa ajunnginneruinnassagaluartoq nunagisarput maanna qimallugu kujalitsinnut nutsiinnartuugutta.«
Arnald palasip oqaasiinut akkisissaqanngilaq, ilami aamma tamakkuninnga eqqarsaateqarneq ajorami.
Palasi nangippoq: »Nammineq isumaliutigisartakkakka aniatinnermit kiisa mannarujussuaq tikippaa ilinnut oqaasissakka suli aninnagit. Ippassaaniinnaq kujalitsinnit umiarsuit marluk Sandnesimut tikissimapput avungagooq piniariat. Ukiaattoorpallaareeramik aalajangersimapput Sandnesimi ukiiginnarniarallarlutik upernalerpat aallarumaaramik. Taamanguna tusariarama eqqaagikkit. Taama ukiisoqaraangami piniariassaagaluit ilaat taamaatiinnartarput ajoquteqalerlutik imaluunniit angalanissaminnut kajumikkunnaarlutik. Illit sillimaniarna, aammaasiit ukiisussat taakku aallarnialerunik inussaminnut naammaatissaminnik eqqasulersinnaapput.«
Palasi nangippoq: »Tupiginngilara uissuumminnguatsiaqigavit, uangami aamma taamak oqarfigineqaruma uissuummissagaluarama. Kisianni asuliinnaq taama oqanngilanga. Inuusuttorsuuvutit, kisianni nunaatinnguit kisiat sammillugu ilagisatit pissarsiorlugit napatinniassagaluaruit siunissaqanngilatit. Utoqqaliffissarinngisakkut utoqqalissaatit taamaarusaaginnarniaraluaruit. Nunaatileqativit ilarpassuini tamanna takusinnaareerpat. Qassiit allatut ajulerlutik nunaatiminnit qimatsisimappat kiffaannanngorlutillu tamanut tamaanga nooqattaaginnalerlutik? Qassit imminut napatinniapalaarpat siuariartornatik kinguariartuinnarlutik?
Kinguaavisaluunniit najorneq sapilersimavaat inuussutissaqartinneqannginnamik. Nungunniarumanngikkussi allatut iliorniartariaqalerpusi, iliuusissallu ilagaat nioqqutissanik pissarsiniarnissaq. Taamaalillusi kujalivut naggueqativullu allat atassuteqarfigisinnaalerussigit aatsaat iluatsikkiartulersinnaavusi.«
Arnald aatsaat paasinnilinnguatsiarpoq. Taava palasi aperaa: »Uangami aallaruma ilagisakka qanoq pissappat?«
»Tamanna ernumanarpallaanngilaq,« palasi oqarpoq. »Peqannginninni nunaatinnguit allamut attartortissinnaavat, uagut tamanna aaqqissuussinnaavarput. Nuliat qitornasi ilagalugit Sandnesimi suliffeqalersinnaavoq, taqqakku nunaatilissuugamik uumasuuteqarlutillu sulisussaaleqiuaannartarput. Kisianni pinngitsaaliniarlutit taama oqaluffiginngilakkit,«
Arnald nunaminut angerlarsimalerami ukiariartornerani ulapputeqaqaaq-aasiit naammassisariaqartut isumannaajarlugit. Qui savat inaata killinganiittoq ivikkanik nunaatinnguami ivigaqarfinnilu allani katersorsimasaanik ulikkaarpoq. Aalisakkat neqillu panertut toqqorsivinnut ujaqqanik qammagaasunut ilaallu qimatulivinnut inissinneqarsimapput. Savaatinit toqorakkanit pissarsiat paarisariaqarnerpaat namminneq inigisaata ilaaniipput inigisaq anginngereeqisoq aallariarfeerutingajallugu. Tassalu ukiuunerani inunnut savanullu ataniutissat taamaalillutik isumannaarput, ukiumaasiit qanoq issusissaa qanorlu sivisutiginissaa kisimi apeqqutaalerpoq. Katersukkat amerlasuusorinaraluarput ukiumut naammattusaassallutik, kisianni ataasiaratik misigisareerpaat ukiorluk upernarumaarnertunerlu amerlasuujuteqarfiunngitsut.
Takuammiaasiit, aasap ukiamut saakkiartornerani ukiariartorneranilu silagittariarluni apiniajaangaalerami.
Palasip Jonip isumaliutissiissutaa angerlarsimalerami eqqaallatsiartaraluarlugu ulapaarnermilli iluamik eqqarsaatigisimanngisani ukiup malunniunnera nalliummat aatsaat iluamik eqqarsaatigisalerpaa. Taavalu ilaanni sila perluttoq ualikkut taarsilernerata missaani savaatini inaannut isaatereerlugillu annertunngikkaluamik nerleramigit ivigaatini ukiumut imaaliinnartoq nerlersuutigileriikkani isigileraluarlugit malugaaq erngumatsannermit tikinneqarlunilusooq. Unnukkut nerereeramik nulii palasip isumaliutissiissutaanik oqaluttuuppaa.
Nulia qissivini sammillugu akinngilertoqaaq. Uiata takuaa qullingi nakkaasut, oqarfigeqqinngilaalu. Taamaallunimi uini qiviarnaguluunniit oqarpoq: »Illit iluarisannik piniarna.«
Taava Arnald aalajangerpoq Sandnesimi paasisassarsiorumalluni.
Ukiorluni kangerluup sikua aqqutissaaleriarmat Arnaldip savat amii tuniniagassatut suliarilluariikkat katersoriarlugit Sandnesiliarluni aallarpoq. Palasi iseriartorfigaa ilassineqarluarlunilu. Palasi tusarumasaanik tamanik oqaluttuutereeramiuk allatut ajornaqimmammi Hópip palasianik oqaloqateqarsimanini aallarniutigeriarlugu imminerminut isummiutigisimasaanik eqqartuiffigaa nalunaarlunilu ooqattaarlugu piniarianut ilaarusussinnaagaluarluni.
Palasi pilerpoq: »Nunaateqareerlutit pilersugassannillu ilagisaqarlutit isuma maanna saqqummiussat nammineq isumassarsiarisimasuugukku isumaatsuliornerassagaluarpakkit inerterluinnarlutillu. Kisianni allaavoq isuma tamanna palasimit Jonimit pisimagakku. Palaseqatiga Jon angutaavoq uagut piginngisatsinnik ilisimassusilik, angut namminissarsiunngitsoq, allat iluaqutissaannaannik isumasoq. Qaqugu nunagisatsinni matumani iluartuutitamik toqqaasoqassagaluarpat uanga palasi Jon toqqarumassagaluaqaara. Kisianniaasiit tamaani taamaattoqalernavianngilaq. Isumaqarpunga kissaatigisat neriulluarnartoqartoq, uagummi maanimiuusugut sumiginnarneqassanngikkutta nunagisatsinnilu ataniassagutta nioqqutissaateqarlutalu niuerniartariaqaraluarutta. Piniariat naalagaat unnugu nerilerutta oqaloqatigiumaarparput.«
Piniariat naalagaanngooq angallataatilik Tormod anguttarissuuvoq takullugu nalunarani imarsiortuusoq. Sunaaffamiuna taavunga piniariarluni angalasareersimasoq pissarsianilu Norgemut avalaallugit angallatigeriikkami aappassaanik annerusumillu umiarsuartaarsimasoq Grønlandimullu uteqqammiinnaq taavunga piniariaqqilluni aallarsimasoq. Nunap naalagaata qinnuigisimammani Vesterbygden aqqusaartariaqarsimavaa naak taamaaliornani avannamut ingerlaannarumagaluaqaluni, kisianni niuernermik ingerlassaqartuni nunap naalagaa nakuniartaqimmat kissaataa akuerisariaqarsimavaa. Assullu ingerlanerliorsimallutik avannamukaramik ukiup imaalinera kingusigilerlugu aalajangiinnarsimavoq Sandnesimi ukiiginnarniarluni. Taavalu Sandnesimut apuussimalerlutik paasisimavaa kiffami ilaat avannarparternissaminnut kajumikkunnaarsimasut Vesterbygdenimilu uniinnarumallerlutik. Taakkulu tutsuiginnginnamigit imminiiginnarsimavai Vesterbygdenimiunik taartissaqartissallugit neriukkami, kisiannigooq angalanermut piniarnermullu piukkunnartunik.
Arnald ajukkukkaluarpoq ungasissumut piniariaqataasimannginnami. Palasilli nammineq allallu Arnaldimik ilisimaarinnittut piukkussineratigut Tormodip ilassarsiaraa. Palasi neriorsuivoq Arnaldip nulia qitornaalu nammineq Sandnesimi inissaqartikkumallugit aammalu nunaataata attartorneqarnissaa isumagiumallugu.
Taamaallunimi Arnald avannamut piniaqataasussanngorpoq.
#	
59
Aqissiakkormiut Aataarsuakkormiullu Sermermiunit aallaramik kujavangaatsiarlutillu uninngalaarfigiumasaminni tammaaramik tupertoreerlutillu unnuleraa Aqissiaq Aataarsuarlu timmut asiarlutik aallarput. Oqaaseqarpiaratik ingerlagamik qaqqasunnannguamut majuaramik qaavanut imarsuaq saallugu ingillutillu Aataarsuaq pilerpoq: »Tassami kujammut aallaannannguaraluaqaagut.«
Aqissiap akivaa: »Tassami, siuaasavut malittariaqaratsigit. Anerneq siuaasatsinnik aallaqqusillunilu ingerlaaqqusisoq uaguttaaq naalattariaqaratsigu. Taassuma pigiunnaarneqarsorileraangami ilami ilaanni puigortuusaavittaraluaratsigu eqqaasittarpaatigut. Iluamik angakkortaqartuugutta taakkunatigut eqqaasittassagaluarluta allatigut pulaniartarpaatigut. Ukiuinnaq sinnattorama tamanna misigilluarpallaaqaara.«
Taama eqqartuillutik akornatigullu nipangersimasarlutik oqaloqatigiipput. Taamaalluni Aataarsuaq oqarpoq: »Oqaasissara anikkallarlara, immaqa eqqumiigissagaluarit. Uagut marluulluta utoqqalisutut naatsorsuuttariaqalerpugut. Illit ilagisavit naalagaraatsit, uangalu aamma ilagisama; ilagisavut aappariittalernermikkut kattusimajartoraluarlutik tamarmik immikkut naalagaqartillutik iluamik kattunnavianngillat, anguniagaq taannaasoq ataasiullutik ornittariaqarpaat. Uagutsinnut piffissaatitaasoq atoreerparput, ugguutissaqanngilagut. Maannalu ingerlaarnerup nutaap aallartinnera iluatsillugu ataatsimut katillutik naalagarisinnaasaminnik naalagartaarniarlit. Illit qanoq isumaqarnerputit?«
Aqissiaq: »Tupinnannguaraluarujoq-aasiit. Isumaga eqquillugu oqaatigaat. Uangaasiit kisiinnalerlunga oqaatigissanngikkaluarneriga qujanaaq illit oqaatigigakku. Anernikasiga qanga appaallak. Kinami soorlu illit naalagassatut piukkukkaluarlugu?«
Aataarsuaq: »Taama oqartarput, kitaamiunngooq oqaasissaminnik anitsilertornerusaramik. Taamaattumik taava oqaasissakka inerluaannarniarlakka: Piukkussara tassa ernerit Issugaarsuk. Periaasia naatsorsugarisimagakku ajukkutinngeqaara, angakkuuniartorlu oqaatigisarpaat.«
Aqissiap isumaqatigilluaannarpaa.
Unnuup ilaa angutit toqqit eqqaanni aneersuartut Aqissiap Aataarsuullu ornippaat aneeqatigilerlugillu. Ittortamik taakku qanoq isumaqarnerat tusarusunnguatsiarlugu qaqugu ingerlaqqinnissartik taallattaaleraallu Aqissiaq erseqqissumik tamarmik tusaasinnaasaannik oqarpoq: »Qaqugu ingerlaqqissasugut Issugaarsuup aalajangissavaa.«
Taama oqarmat ilaasa paasivaat Issugaarsuk pisortassarilerlugu.
Kujammut ingerlaqqillutik nunat pukkitsut pillullugillu tappavunga ammaqqorpaat kangerlussuussannguatsiartoq. Tassalu aasariartorluni silarsuaq alianaalleruttortoq kangerlummiortarisimasaat timmut pileritsannermik iimisuinnanngorput. Taanna ingappallaaqaaq Aqissiap erngutaa, timaamiorsuugaluaq sinerparneq. Timmut kajugingaalersimagami eqqissiveerullunilu namminiinnaq oqaaserilersimagaluakkaminik oqalorusaartorsuanngorpoq, soorlu taamani Sermermiuni takkuteqqaarami.
Issugaarsuup umiamini aqulluni aquunni timmut ipitermagu angallatit tamarmik malippaat kangerlussuussasoq pulajartorlugu. Sunaaffamiuna ilumut kangerlussuaq, annertungaarsimagami tamanut sammivilik, nunataa tappava pukkitsukujuuinnarsuaq. Imartaa puisinik aalaaluttuinnaavoq, timmiarpassuillu manniliulersimasut tamani niviorput. Mitit imeqqutaallallu mannii tamassa qanorsuaq piumagaanni. Kangerlummiortaasa eqqartortuinnanngorpaat nerlerit isat mamaannaratik piniarlugit nuannersut, tuttullu imarmiunit allanneeqqutissat, tamakkualu saniatigut kangerluup naasui kuannit qarngup tungusunnitsorulersup piuminarsisitai. Ingerlagamik ingerlagamik ilorpangaallarlutik nunaqarfissipput piniagassanut imarmiunut nunamiunullu timmissanullu aasallu naasuinut akunnaannerunnguatsiartumut.
Seqernup qummut uninnissaa qanilliartortillugu eqqartortalerpaat nalliussinissartik. Sunaaffami kangerluppasissormiuusimasut taamaaliortarsimasut, kisiannigooq qangali iluamik nalliuttorsiorsimanerlutik. Ullorooq taanna aallarsimasoqarani tamarmik uninngassapput. Nalliuttorsiornerni taamaattuni peqataaneq ajortut ila pissanngateqaat, tamarmimmi, tassalugooq siuaasaqaqatigiit kitaamiut kangerlummiullu ataatsimut kattunnerat nalliussiitigissallugu.
Nalliuttorsiornissaq qanilliartortillugu malunnarsivoq inuit ullormik taassuminnga nalinginnaatitsinianngitsut. Arnat aallartereersimapput nutaanik atisaliorlutik imaluunniit atisanik nutarterillutik. Qulliit qulissiutillu saligarluariarlugit saqquminngitsumut inissinneqarput tamakkugooq ikumassanngimmata seqernup qullarluarnermini inuit namminneq qaammaqqusiaralugillu kissassaasiaat iluarineq ajormagit. Ikumasoqartillugugooq seqineq ajuallalluni takkutinngitsoortarpoq nuissanik putsumillu assersimasarami. Tassagooq taanna Maliina qilammi ingerlalluni qullarluarfissani tikikkaangamiuk appariartulersinnani kisimi qaamasuujumasarami, taamaattuminngooq aamma Aningaaq qaamanikillisarpoq najani ajuallatsinnaveersaartaramiuk. Inuillu seqineq inuunermi atukkanut allatigut naalagarsiortitsinngitsoq asagamikku piumasatuaa tamanna naalaqqissaarniartarpaat.
Utoqqaat tamakkuninnga oqaluttualeraangamik kaamuumiinnarlutik allanittaaq eqqartuilersarput: »Maliinagooq nunamiikkallarami saligaatsorsuuvoq. Taamaattumik qullarluarfiani nuannaartikkumallugu inigisavut atortuvullu saligartarpavut, eqqarput aamma taamaaliortarparput. Igitassaagaluit maaniinnaq ittut Maliinap isigiumanngilaagooq. Uagut meeraagallarattali ulloq taanna nallileraangat utoqqartatta eqqatsinnik saligaaqqusarpaatigut, ullunigooq tamakkunani meeqqat tarfiinnaratik tamanna suliassaraat.« Taava alla nangittaraaq: »Saligaalerussi saanikunnguit katersorluarniarumaarpasi maangaannarlu iginnagit kisianni attanut igillugit, imaanulluunniit iginnagit. Tassagooq Arnaqquassaap piumasaa. Saanikut kingumut piniagassanngortarput, kisiannigooq Arnaqquassaap piniagassanik isumaginnittup nammineq katersugassarai, katersuisarporlugooq ulinneq kiffaralugu. Taamaattumik ulinnerup angusinnaasaani attaqarniartarpugut.«
Inuimmigooq aamma imminni mianersuutissaqaqaat, minguitsuussappunngooq. Ulloq taanna nalliuttorsiornermi mingulimmik ilaasoqassanngilaq. »Qanganngorporooq seqernup qummut uninnera nalliuttorsiutigissallugu piukkoorratileqaanaasiit, taamanimigooq aamma inuussutissanik tamalaanik assut piisaarlutik, upernalernerani piniagassaalatsinariarluni tassanngaannaasavik piniagassarisseriarmat ajorsapinnertik kaapajaartarnertillu puigorlugit inuulluataassamaavillutik. Asulugooq taamani ulluni taakkunani silagissorsuulluni, seqineq tarrissaarluni nuannaartutut ililluni qullariartuinnartoq. Nuannaarniaramimmi piareersaatigisinnaasatik tamaasa piareersaatigaat. Ulloq seqernup uniffia taamaaqqunallarluni ullaannguamit silagissorsuuvoq nuiatannguaqarani, tassalu tappavani seqernup qullarneroqqissanani uniffissani tikikkaalu inuit nalliuttorsiorfissaminnut katersuupput. Katersuussimatsiaannartut arraa sulersoruna tassanngaannaq kujataanit majortorsuanngorpoq tassalu aamma taqqavannga anorlilerlunilu qilak tamaat matullugu nuisserlunilu siallersorsuanngorpoq. Ilaannigooq tamaana nuissat akornisigut seqineq alakkalaassaaq, alakkalaarlunilu ersigunnaarlunilu. Nalliuttorsiorniassaqaat angimileramik tuperminnut angerlaaginnarput soriaqqinnatillu. Taavagooq ulloq taanna qaangiuttorlu aamma tassanngaannaq silagissillunilu soorlu ippassaammat silarlussimagaluanngilaq.
Tassalumi taamaalinera peqquteqanngitsuussanani. Angakkortaqaramimmi angakkortaat paasiniaalerpoq. Paasilerpaa sunaaffaana niviarsiat ilaat aaqarluni nalliuttorsiortunut ilaajartorsimasoq. Tassamigooq taamaattut nalliuttorsiornermi ilaasussaasannginnamik, minguitsuunnginnamik, asiarsimaqquneqartarpunngooq. Niviarsiaq taanna qanoq atsigisumik naveersillunilu kanngutsisimanermat aqaguani nassaarisimavaat imaanut imminut igilluni pisarsimasoq.«
Mianersoqqussutillu allat taamaalillugit oqaluttuarisarpaat oqaluttuariniaannarnagit, kisianni aamma ilisimatitsissutigereerumallugit.
Angakkortaat naalagaat Issugaarsuk nalliuttorsiornissap siuningaatigulli timaanut aallarsimavoq allassaanngitsumik angakkuunini ilasaatigalugu piareersariartorluni. Nalliuttorsiornissaq aqaguttorlu tikimmat tamakku malussarinnerit oqaatigaat malunnartuminngooq sanigorsimasoq isaasalu eqqai aappaluttuinnaallutik. Suninngooq naapitaqarsimanerpoq. Asiarlutik aallartuni Issugaarsuk kisimiissimanngilaq, aammagooq Aataarsuup ernera Uiffak sumiissimanerluni ullorpaaluit mulusimavoq. Timaamiortarsuallu taanna Aqissiap erngutaa ilimagiunnaarniarlugu nalliuttorsiungajalersullu takkuteqaaq atisamigut sipitattuuissimalluni, aliannaarlunigooq timaamiunnnguanik ikaqateqartaleraluarami.
Seqineq pavani killiffissaminut unittorlu nalliuttorsiorneq aallartippoq, asulumi nalliuttorsiorfigeqalutik, narsaamanersuarmi qaqqasunnannguup ataani. Aqissiaq Aataarsuarlu qaqqasunnap sivinganerani issiapput isiginnaariat akornanni, kisianni alisimaalaarlutik.
Isiginnaartussat katersuussimalersullu sassariallartut Issugaarsuk Uiffarlu, tamarmik timimikkut uinnginnaallutik. Sassartullu Aataarsuup Aqissiaq saallugu nipikitsumik oqarfigaa: »Eqqanakasiinuku, ernersuavut ivernialeqinerput anersa aserorsaatigiinnassallugu.« Aqissiaq isumaqataasutut sikisarpoq.
Tassamiuna Issugaarsuk Uiffallu ivernialersut. Tusaajumanermit isiginnaartut qanilliserpaat, Aqissiaq Aataarsuarlu kisimik iniminnit nikinngitsoorput. Issugaarsuk aallartippoq nipikitsumik inngerluni qungujularusaajutigalugu. Pisini naagaalu akillugu Uiffak appippoq qatitoqisumik nipeqarluni timinilu aapparminit iloqissiortinnerullugu, taamaalluni aamma pisini naavaa.
Issugaarsuk akisilluni appikkami tamatumuuna nipitunaarneruvoq iloqissiornerullunilu. Taavalu aappi qanillisariarlugu toqqartaarinerusunik oqaaseqarluni appisimaalaariarluni ersaatigut aporpaa, tulleritiinnangajallugulu aamma illuatigut aporiarlugu qungujulaannguarluni tunuarami inngernini sallaalliartorteriarlugu taamak nipangerpoq aapparmilu akisinissaa utaqqilerlugu.
Uiffak appippoq appisimaannarlu aappi qanillisilerlugu. Qanillivillugulu attunngisungaannarlugu ungasilliallattaraaq. Taamaallunimi aquikannerluni qanilliartulerpaa, taavalu qanillivillugulu nikueriataarami Issugaarsuk tallororlugu aporlugu. Issugaarsuk tunuporsungaatsiarpoq, qungujulanerali allanngunngilaq. Uiffak tunuarami sassaqqeriarnani pisini naaniaramiuk naavaa.
Qanormitaava? Isiginnaartut pissangatsakkamik. Aqissiaq Aataarsuarlu qungujoqaratik ivertut tungaannut ukkissipput.
Issugaarsuk sassarlunilu appikkami nipaa sajuallanngilarluunniit. Pisiata oqaasertai naalaarnialerlugit ila inngerummut sangujartuaangaalerami, piniarfigisartakkanilu eqqartorlugit appillunilu isiginnaartut usserpai, isiginnaartullu angutit arnallu meeqqallu tungaannit aajaajaartorneq tutsiuppoq inngerutip oqaasertaanut akissutitut. Issugaarsuk nipangeriartuaarluni nipangertorlu killeqqutiinnarlugu erinaq qatitooq tutsiuppoq, tassalu Uiffak Kitaata angallavii taalliullugit inngerluni aallartittoq. Isiginnaartut aajaajaartorneri saneqqutiinnarlugit nipi sajukulaartoq tappikannga tutsiuppoq, tassalu Aataarsuaq ernermi eqqaaniaaneranit kalinneqartutut illuni nipangersimaannarneq sapilersimavoq. Saniani Aqissiaq nakangalatsiinnarpoq.
Ivileraluarneq pissuteqartutut allamut sangugami maangaannarpoq.
Qilanaarnartoq alla tulliuppoq, tassalu nalliuttorsiorluni nerinissaq. Nerisassaatikinnguannginnamik tamalaanillu peqaramik nerilluartaraluaqaat, kisianni kajunngutigiilluni nalliuttorsiummik nerrinnissaq qilanaarnangaarmat soorlu kaappatsassimaneq iluamik malunniussimasoq. Tassami aamma nerersuassamaarnermit ullaammalli iisaqanngingajassimagamik. Nalliuttorsiornissaq tikitsinnaguli ilaqutariikkuutaat aalaniataarsimapput nerisassanik katersuillutik, amerlaannanngitsunik, kisianni aamma illinnartunik ilaatigullu aamma uissuummissutaasussanik. Neriffissaq aalajangerneqareersimavoq, tassalu narsartarsuaq sissap qulinnguaniittoq kuup imerilluartup killingani. Ivertullu naammassiinnartut arnat meeqqallu ameersanik allequtassanik aggiussuilerput narsaamanermullu siaartiterillutik. Taamaalioreeramik taannaqa tupernit annissuilerput ilaat massa qimatulivinni toqqorsimasaminnik nammallutik aggiussuisut.
Nerrittussat tupermik eqqaannut katersuussimallutik utaqqiinnarput. Taava arnat utoqqaat marluk toqqit arlaannit anipput aappaata timmissap amikua aappaatalu aalisakkap amikua innguarlugit, tassagooq ullunik ajorsarfiusunik perlimoorfiusunik eqqaaniaasut. Nerriffissap tungaanut ingerlalermata nunaqqataasa malippaat.
Angutit inissititerput nerisassanut qaninnerullutik, tamakku nerersuarnermut ilinnerit inissartik iluarsartuuteriarlugu innakannerlutik nerisillutik aalariartussaajunnaarlutik. Arnat ungalliulaarlutik issaasimapput, meeqqallu qiimmateqisut nerriffissap eqqaani arpaqattaarput angutit piumasaannik aatsisartussat immitsisussallu akornatigullu tamussillattaajutigalutik.
Nerisassat assigiinngitsut qanorluunniit amerlatigigaluarpata ileqqoriinnalersimavaat kaappatsassaatinik taasakkaminnik aallarniuteqarlutik, tassalu tuttut niaqui qasaartuinnaat tunnunik illuperassallit. Kisianni timaamiortarsuat taanna Aqissiap erngutaa aliannaarlunigooq terianniat nikkuinik pikkusuttuuvoq, tamakkuninngalu mamarisallit nunguutinngersaalermatik saaminut katersorsimasaanik arsaartulermassuk illaatigisassarsigipput.
Panertunik panersuttunillu piumagaanni suli tamassa eqaluit panersiat, aammalu aalisakkat allat panersiat amigaataanngikkipput ammassanut panerlaanut allaat. Makkulu mitit imeqqutaallallu mannii uusut ooqanngitsullu oqummiutillattaaraluarlugit nalunnginnamikku ingasaakkaanni qaarsillajaarnarpallaartut tunulliutikannersimaniarpaat illigilluakkatik isigimagamikkit upaqqaartussaarutiinnarlutillusooq, tassalu nerlerit nerlaallu taamaaginnartillugit orsunik kuanninillu akullugit puulianut immiullugit qangali qinnineqarsimasut, poorpaat ataatsimut talititerlugit ammareerlugit upariaannaat. Taamaallunimi arnat utoqqaat ilaat oqaatsini illugalugu sassarterluni ammussisorlu neriniat sassartalerput, tamakkununnga iniminnit nikikkusuppallaanngikkaluartunut allaat. Timmiaq orsumik kusertuinnaq ammullugulu nerilluarniat tamakku kuup sinaanut imaluunniit sissamut ateraraat tigumiamillu amia nutsuinnarlugu ammartarlugu, qangami tassa neqaa aappilaallattannguarsi aqilisimalluni tamuasariaqanngitsorluunniit. Ilaasalu uitsatigeqqaartagaat tassa ilumiui. Mamarsangaaramik oqartuatsiaarullutik kuanninik akuinik illuperarlutik nerripput ilaatigut meeqqat eqqaminniittut tamussilaaginnartarlugit. Poorpaat tamaasa imaaramikkit aatsaat taamaatipput naggataarutigalugulu kuup ernganik imeqattaallarlutik.
Nerisassaminnik naammassisoriniarlugit aamma taamaalluni uusuneertoqarpallappoq. Tassami aamma tamakku piareereersimammata arnat meeqqallu aggiussuilerput. Tamassa qilalukkat, ussuit aataallu neqaat orsualaartorsuit ilaat ooqqissunngorlugit ilaallu aapaarluartuliaralugit uutat, inalukkat, tinguit, uummatit, puaat, piumasaq malillugu qiniinnagassat. Aamma nalliuttorsiornermi taamaattumi siuaasameertoqarsimavoq, taamaaliortussaagamigooq. Takulerpaat Aataarsuaq neqinik sassakkanik assaasoq, sunaaffa ooqqinnersiortoq. Taavalu neqi ooqqilluartoq tigoriarlugu qisummut millialiamut iligamiuk tunuarpoq iniminullu Aqissiap sanianut pilluni nerilerluni. Maliinnarlugulu ernera angajulleq Uiffak aamma taamaaliorpoq. Tassagooq siulimik Peraapaluup innersualikkaluarluni angerlarami iliornerinik eqqaaniaasut.
Neqitoreeramik uniimigallarpunaasiit, aammami perusuersartariaqaleramik. Ilaat piniavillutik iniminnit nikuittaraat nassatik uppikarsimasut artungajallugit. Taamaattormiaasiit ilaasa qarni unissinnaanngillat, soorlu taanna Aqissiap erngutaa, tuttup quttoraa saaminut pisillugu nererujoortuarpoq, qaarsillarallartussaannginnamimi.
Tamarmik nalunngilaat nerersuarnerminnut suna naggasiutigissallugu, taamalu qaarsilatigereeraluarlutik nerisassartik eqqaaginnarlugu kaappatsattutut misigisarput. Taamaallunimi erinitsalersullu suaartoqarpallappoq: »Angutinngooq!« Sumunngaqquneqarlutik nalunnginnamik sissamut ateraalerput nassatik oqilisarlugit silaannaatiminnik aniatitsiitigalutik. Takanna sissami tuapaat qaanni piareersimapput qilalukkat niaqui mikiarsiat sarpiillu taleqqullu igunarsiat, ilaatigut aqingaaramik savilersuuttariaqanngitsulluunniit. Ateraasut nerriserput soorlu tassataavaammat qaaleraluarsimanngitsut. Angutit pigallaratik naammatsissimallutik tunuarmata arnat meeqqallu nerisaannik nangitsipput.
Taavaana seqineq tasamunga pereersoq. Nerersuarnermit ullup ingerlanera misigisimanngilaat. Kiisamilu nerillutik naammassigamik tamaanga asimut tupernullu sinngusariartorallarput qasuersereerlutillu nilissereerunik unnuatsiaarullutik tivallutillu inngissagamik.
Kangerluup qinnguatungaani aasipput. Ilaana angallavissuaq, soorlu sumut tamarmut killeqarani siaqqisimasoq ungasiliaraluaraanniluunniit killiffissaqanngitsutut ittoq, tamarmi tuttorpassualik. Silavarternissaminnut nassatassatik piareersareeramikkit ukiamut aallarnerup pueqqua malunniutiinnartoq silavarternialerput sikkuttoortikkumanatik. Tamatumali siornatigut Aqissiap erngutaa timaanit tikeqqartoraluttuinnarluni kiisami utaqqiniarunnaarluni takkutinngitsuuippoq arnaaseriarluni qivissimagami.
Silavarteramik anillallutillu kujammukariarlutik ukiivissaqqissorisaminni illuliorput. Taavalu piniariarlutik angalaartalerlutillu aaveqarfissuaq tikippaat, tassalumiaasiit piniagarsuit piumalluakkatik tamakku sammilerallarlugit.
Sunaaffali taamaalinerani naapitsipput inunnik naggueqatiginngisaminnik, tassalu qallunaanik.
#	
60
Piniariat qallunaat Tormodimik pisortallit upernaateriarmatik Sandnesimit aallarsimapput ingerlaniinnarlutillu sapinngisaminnik avannarpartersimallutik. Qeqertarsuaq avarnaqquteriarlugu avannaani nannunniarlutillu qilalukkanik tuugaalinniarsimapput piniakkanillumi allanittaaq atorfissaqartitaminnik akusarlugit. Taavalu ukiisussanngoraluarunik avannarpasippallaami ukiiumanatik pissarsiatik naammagilinngikkaluarlugit kujammukarsimapput aaveqarfissuarlu tikeriaramikku arrinatik piniarnialersimallutik, ilami aarrit tuugaavi amiilu piuminaqimmata nunanut allanut nioqqutissat pitsaanerpaat ilagigamikkit.
Ullut ilaanni piniarniarsimallutingaasiit umiarsualivissiffimminnut periallartut umiarsuarmik eqqaani angallaterpaaluit amernik qalliit angeqatigiinngitsut umiarsuatik avatangersimagaat kisianni ikkivigisimanagit. Tormodikkut nalunngilaat kikkuusut, tassalu skrælinngit qallunaatsiaqatimik nunami tikisaminni Vinlandimi naapeqqaarsimasaat kingornalu nunami najukkaminni Grønlandimi avammut piniariat takusarsimasaat kisianni attaveqarfigisimanagit. Taamaattormi oqaluttuartunik tusarsimagaluarput qanga piniariat ilaat skrælinnginit tiguarneqarsimasut ilaallu kingorna qimaasimasut Vesterbygdenimullu anngussimallutinngooq. Taamatullu ittunik aamma tusartarsimapput, kisianni tusakkat tamarmik uppernavissuinnaasarsimannginnamik. Tusartakkalli qanoq ikkaluarpataluunniit maanna paasisaat mannaavoq: Sunaaffaaku skrælinngit taama kujasitsigisumut pereersimasut.
Qallunaat umiarsuarminnut niusimalersullu skrælinngit avalatseramik kangerlunnguamit anillaallutillu tarripput.
Peerussimalersullu Tormodip ilani katersortippai. Umiarsuarmik imminnut talissimasut quleruaat pallittaalisalersortippai sakkuusinnaasullu tamaasa piareerlugit, sinnerseraattunillu pigaartussaliilluni.
Tormodip ilani oqaloqatigereerlugit qanoq iliornissartik aalajangersimavaa. Piniarniarnertik taamaatiinnartariaqarpaat avissaartorsinnaanatillu umiarsuatik qimassinnaannginnamikkit. Periarfissaq siulleq atorlugu aallarniartariaqarput avalatserlutillu kujammut ingerlaniassallutik. Tamanna qimaanertut isigineqassagaluarpat oqaaseq taanna »qimaaneq« Tormodip atussallugu kanngugaa. Pissarsiatik piuminarnerpaaginnaat umiarsuarminnut usilersuunniarpaat usissatik oqimaaloqutarivallaarumanagit ipporliuutigiumanagillu. Siulliullutik skrælinginik sorsunninnianngillat saassunneqarunillu aatsaat akiuuttariaqarumaarlutik. Nalorninartuartussarli tassa skrælingit sumiinnerat, umiarsuatik qimassinnaannginnamikkit sumiissusiinik paasiniaasinnaannginnamik.
Sunaaffali aamma inuit taakkunatut piareersimasut. Nalunnginnamikku naapitatik naggueqatiginngisatik aallarnianngitsoortussaanngitsut avalassagunik anillaffissaata killinganut kangerlunnguamut nunassipput angallatitik piareereerlugit. Taamaattormi isumaqatigiinngissutigilertorsimavaat anillannialerpata ilaginnaannassanerlugit imaluunniit akornuserniassanerlugit, ilaammi aamma tusaqqusaarsimagaluarput uninngavianni sorsuffiginiarlugit. Issugaarsuk namminiinnaq aalajangiiumannginnami utoqqartartik aalajangeeqquai.
Aataarsuaq oqarpoq: »Aqissiaq aalajangiissaaq, taassuma inunnik taama ittunik naapitaqarsinnaanissarput takorlooreersimagamiuk taanna aalajangiiniarli.«
Aqissiaq pilerpoq: »Sorsuttariaqanngilavut, pasitsareersimagamik piareersimassaqimmata sorsukkaluarutsigit ilanngartuutigiinnaqinavavut. Aammagooq qununartunik uagut piginngisatsinnik sakkoqartarput. Kisianni ilaginnaannarsinnaanngilavut. Aallatsaalisariaqarpavut immaqa oqaasii paasisinnaanngikkaluarlugit inuit kikkuussusiinik sumiuussusiinillu paasiniaaffiginiassagatsigit. Aammalumigooq piuminartunik pigisaqartarmiut. Siulliulluta ajortumik piniassanngilavut, ajortumik pinialerpatigut aatsaat akiorumaarpavut. Piumagunillu nunaqqasiukkallarniarilisigut.«
Tikisatik avalannialeriarpata pakasartikkumannginnermit umiarsualiviat nuillugu isertorlutik nasitsissaminnik piareersipput.
Ullut arlalinnguit qaangiussimalersut qaavoq silaqqissorsuulluni ukiap pianik tappikanngaartorsuulluni. Qaammaliinnartoq Tormodip ilani piareeqquai, piareereersimagamillu tingerlaaseriarlutik ipullutillu malisungarlutik anillakkiartulerput.
Pikiinnalersullu inuit nasittuisa ilatik kalerrippaat takornartarsuinngooq anillakkiartornialeqisut.
Qaannat umiallu avalaallutik anillatserput aqqutissaanni siornerpaat. Ila umiarsuit siuleriisungarlutik ingerlaniataaqaat assiisimasullu unissutiginagit ingerlaannarlutik. Umiarsuaq siulleq taliserfigalugu siunngersorlugulu pigaluaramikku ajornaqaaq ipussui akornutaanermit, tamakkulu iputtuunngitsut naaligaaserlutik piareersimasut aamma qununanngitsuunnginnamik. Allatut ajornaqimmat kiisa inuit piseriartalerput, umiarsuilli quleruaanni assiaqutit akornutaaqimmata piseriaasarnerat sunniuteqarpallaanngilaq. Pigaluaramik pigaluaramik umiarsuaq anori nuilluarlugu sukkatseriarmat taama piumangaarnagu ajusivaat.
Malinnittulli siulimissut iluatsitsitiginngillat. Siulitik malisungarpallaarsimallugit iputtut akunnattoortaleriarmata umiarsuaq umiat illugiillutik sanilingerpaat iputaajalerlugulu. Inui akiuunniaraluanngillat immaqa inuit eqqaminni sakkulersorsimallutik piareersimasut amerlagisoorsimanerlugit. Inuit nilliallutik tingerlaataa tikkuartortuinnanngormassuk aamma inuisa ilaasa aqqarallarujaat. Inui akiuunniannginnguatsiarmata inuit ilaasa umiarsuaq ikkivigaat kangerlunnguamullu pulatillugu ikkarlisillugu. Taamaalillutik aniguitsaalisamik arlaat tiguarpaat.
Umiarsuup inui qanoq ilioriaasissaarutivinnguatsiarlutik qeqqeraannarlutilluunniit issaaginnarsimapput. Inuit illartarlutillu oqaluttorujussuit alapernaaqalutillu imminnik attualaarisut ilaallu umiarsuarminnik pigisaanillu misissuisut nikallungarpalullutik isiginnaaginnarpaat.
Taamaalluni takkuppoq inuit ilaat angutissaaq periaasiatigut nalunarani ilaminut oqaasissaqartuusoq. Sunaaffamiuna taanna Issugaarsuk. Umiarsuarmut ikisimalerlunilu peqqusivoq usii niooraqqullugit, niooraallutillu naammassisullu umiarsuaq pavungaraallak amoratsippaa. Eqqaani inuit tupertiteriaramik umiarsuup inui agguaallugit tupernut inissippaat.
Aqaguani umiarsuaq isaterpaat, taamaalillutillu inuit atortoriuminartunik saviminernik qisunnillu pissarsilluarput.
Arnald misigaaq inuit takornartat akornanniilerluni.
Inuit aavernik piniakkanillu allanik tulaassuiuarsinnarput. Taamaallutimmi pissarsiatik naammagilersimaneramikkit ullut ilaanni aallarput sunaaffa ukiivigissallugu illuliorfigereersimasaminnik nunaqarfissikkiartortut.
Inuit ukiivissaminnut pigamik takornartat tiguarsimasatik arfineq-marluusut agguaallugit ineqasiussorpaat. Qallunaat inuit illuiniileqqaaramik ippingiatoraluarput illuni anginngereersuni inuppassuusarmata pingaartumik iluamik siniffissaqanngitsut. Kisianni qallunaat tiguagaasut ilaat amerlanerit tassaapput nunaminni najukkaminnilu pigissaartuusimanngitsut inuillu najugarilikkamik illuinit allaanerungaartunik inigisaqarsimanngitsut, soorlu taakkua nunaatileeqqat Arnalditut ittut kiffallu qallunaat inussiaataannik taasariaqartut. Taamaallaat marluk, Arnaldikkut angallataata naalagaa taassumalu ernera pigissaarnerusimasunut naatsorsuuttariaqarput. Illup tikka inualuppaat namminneq atortuisalu pilersitaat pingaartumik ullaakkut narlanngunaasariarluni allatulli ililluni malunnarunnaariartorpoq ippingianarunnaarluni. Nerisat ippingiananngillat pingaartumik panertut uusullu, nunaminnilu nerilluartakkatik timmissat pisinnaasarpaattaaq, soorlu aqissit, inuit najulikkamik soqutigilluanngisaat. Inuillu najulertuinnarlugit paasivaat sulluitsut taamaaqqataallu inuit immittuttaaq piumatigisaraat.
Qallunaat upernaap, aasap ukiallu ingerlanerani piniarlutillu angalaartuarsimasut atisalussisimapput atisatillu taamaaginnartillugit ukiumi atorsinnaanagit. Taamaattumik ajorinngilluinnaqaat inuit namminneq atisamik assinginik atisartaartortimmatik. Aammami arnat takornartat piinik meqqutaateqaleramik atisassanik inertiterilertornerulerput.
Taamaallutik inuit qallunaallu imminnut sungiukkiartuinnarput, qallunaallu inuit oqaasiinik ilikkariartorusaarput. Paatsoorpallaaleraangamik ilaanni illamut sangutiinnartarpaat pissusilersuutitillu quujassuaatigisarlugit. Quianartorsiassaqartaramimi.
Qallunaat ilaat ilaminit utoqqaaneq Arnaldikkut angallataata naalagaa inunnut ilaliunnermik kingorna sororiartuinnarpoq, ilami aamma nikallungasaqigami nunaqqatini ungasillisutut ilillugit allaat. Nalunanngilaq inunni inisimasuunertik sungiunneq sapivikkaa, tassami erninilu inisimaqatigiissuugaluaramik asulu inuit pissarlunnerit ilaata illuani. Nunaqqataasa pulaartarlugillu aliikkusersorniartaraluarpaat nerisassanillu kajumiginerusinnaasaanik isumagisarlugu aneeqatiserisarlugulu. Aallaqqaataani ilaliuttaraluarluni ullukinneq tikikkiartortillugu anissaarluni innangaannalerpoq nerisassani kajumigiunnaarlugit allaat. Taamaallunimi ullaat ilaanni ernera qianngarmi nunaqqatimik ilaannut iserpoq ataatani toqusimasoq unnerlugu.
Nunaqqataasa ornippaat tassamiuna toqungasoq sanningasup assinga saanermit sanaaq ujamimi aamma saaniusut noqqutaat tigumiarlugu. Inuit najugarisimalerlugit toqusoqarmata nalunngilaat qanoq iliortartut, tassa toqujartortup anernini kipiinnaraalu niui peqitillugit amermut poortuuteriarlugit qerrunut ilisarlugu ujaqqanillu peroorlugu. Kisianni qallunaat taamaaliorsinnaanngillat, inuilli qanoq isumaqassappat? Inuit pisarnerannit allaavallaartumik iliorumanatik toqusortartik amermut poortuuppaat tassalumi annittussanngorlugu. Oqaloqatigiissutigereeramikku ilisaanissaata tungaanut inissikkallarumallugu illup inua paasitinniarsuaalerpaat toqusortartik quianut iligallarumallugu. Oqaluffigisaatali pigallanngeqaluni kissaatigisaat paasilersimallugu talini quleralugit oqalliserpoq nalunarani nunaqqatiminik oqaluttuussiartortoq. Anisorlu illoqataasa tamarmik malillugu qimarngutaasaannaq aniammata qallunaat kiserngorupput periusissaarutivillutik.
Suli illumi isersimassaqqaarlutik tusaalerpaat inuit illup silataanut katersuuppaluttut. Taamaalimmat ilaasa annivigaat. Inuit naalagaat tikiussimasortaaq taannaqa pileraluarpaat qui tikkuartorlugu toqusortartik tassunga iligallarumallugu. Ajornaqaarli, ileqimisaartortarlunilu oqaaseq taanna »naagga« anittuarpaa. Qallunaat paasivaat inuit quitik toqungasumik ilisivigeqqunngilluinnaraat. Taava isumaqatigiiginnarput toqusortartik inuit pisarnerattut iliinnarallarumallugu. Taamaalioreermatalu inuit malinnittut angerlakaapput isumaqarsimallutik ilisisut naammassisut.
Qallunaat ilisigallarnertik naammassillugulu inuit naalagaat ornippaat ilaseralugulu angallatikumik salliligartai ataatsimut inissisimasut tikiserlugit. Oqalullutik ussersorlutillu paasitinniarpaat tamakkua ilaannik piumagaluarlutik, tassaliaasiit itigartissagaatik taama qisunnik nalinginnareqqusinngitsigigami. Taamani isumagissaarsimaqinerami qisuit qallunaat tikkuartugaat peqquai. Taannaqami qallunaat illerfiliorlutik aallartipput inuit alaatsinaaqalutik isiginnaaraatik.
Aqaguani illerfiliartik ineramikku ilisiffissaminnukaappaat inuinaasiit malikkaatik. Toqusoq qaqikkamikku illerfissaanut ileriarlugu ileqqippaat taavalu soriusissaaruttutut ilillutik. Ilagaat anginngitsoq qernapajuttoq, inuit Inungasumik taaguusersimasaat. Taannagooq qavani Gardarimi biskoppimi kiffaasimasoq kisianni ajattugaalluni kiffartorfini qimakkamiuk taamani tamaaniittariarluni piniarianut ilaalersimasoq. Tassani periusissaarullutillu ilaata tinnerlugu isussuuppaa: »Illit biskoppikkunniittarsimanerputit oqalaarniarit.« Pisaa nangaarianngilaq, qungujoqqaallaatigalunilu ilungersualiuteriarlugu assani paarlallugit oqalorussalerpoq sunaaffa latiinerit oqaasiinik ilisimasannguani aniatikkai naggataagullu nipittuullugu aammeerluni. Taava illerfik ujaqqanik matoorpaat naammassigamillu sanningasuliliamik nappaqquserlugu. Taamaaliorneranni inuit illaruartuarput kingornamullu allaat qallunaat ilisinerat nutarterlugu illarsaatigisarlugu.
Sanningasulik qisuugami iluatinnaruttussasoq iluatissartunit peerneqanngilaq. Qallunaallu paasiinnarpaat toqusumut atammat inuit nalinginnarisassaatinngikkaat.
#	
61
Inuit ukiiffiata eqqaa ukiaanerani aaverpassuarnik piniagassanillumi allanik imarmiunik piisaarnartorsooriarluni piniakkat sunaaffa ingerlaartut qaangiummata ujariutuunik aatsaat piniagassaqalerpoq taamaammallu ukeeqqaartuni piniarfinnik pilinnik ilikkaassisimanngitsuni ilungersuanartoqartarluni pingaartumik ukiariartornerani qaannamik qimussimilluunniit angalaarfiusinnaanngiffiani. Taamaakkaluartilluguli erngumanartoqanngilaq piliat peqqumaatillu isumalluutaasarmata. Ukiorissilluni siku atussaalluarnialeriartoq kitaamiut pingaartumik Aataarsuakkormiut nunap timaani piniarnermik sungiussisimanerusuusut tiffarterput kangerlussuup aasaammat najugaqarfimmik nunarsuartaa tuttunik piniagassarsiorfigalugu. Tiffaqqaarnerminni pissarsilluariaramik uteqqiaffigilerpaat. Taama avammut timmullu piniarianut qallunaat ilaasarput inuillu piniaasiat ilikkariartorlugu.
Aallaqataajumasanngitsutuaq tassa Inungasoq. Ukiarmiuna inunnit tigusaagamik angallatiminniitissimagaa saffiorfeeraq immaqa arlamik arnaajumanngeruttorlugu arlaminniitittoorsimasaat. Saffiorfeeqqallu atornissaa Inungasup paasisimalluarpaa. Ukiivissaminnut piniariaramik inuit isiginnaartissimavai saffiorfiup qanoq atorneqarsinnaaneranik, aamaartussanillu pissaqanngeriarami ujaqqat siggilasut orsumik qajulerlugit aamaartussatut atortarsimavai sunaaffamiukugooq aamma saviminermik aqilisitsisinnaasut. Inuit paaseriaramikku Inungasup taamaaliorluni ulornassat, suugassat ilami allaat meqqutissat angallatikup saviminertaanit sanasinnaagai iluamik qujaruppaat saffiorfialu illup inigisaata torsuuani igaliliamut inissillugu. Saffiornermik suliassaqarnini peqqutigalugu aallaqataajumaneq ajorpoq, qujagisaagamimi piumasaminik pisinnaagami. Aamma ineqarfissaminut pitsiaannaq ineqarfimmi niviarsiartai kajungernarnersiuinnariarlugit ilaat isigimanerusani tutsiuteratannguarpaa nuliarilerlugulu. Nuliartaavalu silaatsuusimannginnami uimi pissarsiortuunngitsup pisaanik suliassaqannginnami uimi saffiugai angutit allat nuliaminnut angerlaattariaqagaannik akilersittarpai tamakkulu uimi pisaasut suliarisarlugit. Qallunaaqataasa arnamik inooqateqalersoq paasilerlugu oqaluffigilerpaat:
»Immaqa isumaqarputit inuit upperisaqanngitsut akornannut pigavit upperisaarullutit. Tusarpugut tiguinnakkamik nuliaqalersutinngooq, aali aamma oqaatigisaraatsit nunanni nuliaqarlutillu allaat qitornaqartutit.«
»Soormi,« pisaata akivai. »Aatsaat taama inuuleramali pilluartigilerpunga. Uanga taqqavani inussiaataannaagama killeqanngitsumik sulisinneqartarpunga nerisakilaartinneqartarlungalu. Ilami Gardarimi biskoppikkunni pisoorsuarni sulisuugallarama hiistit utoqqalinermut toqusoortut saanikuinik kikkartuullungalu aalisakkat amikuinik naammatsinniuteqartarpunga immuttortarlungalu imiinnaangaarami tungujualaaginnartumik. Inuulluarnerulissasoralunga nuliarpunga utoqqasaamik uillarnermik immaqa pinniigisaalluni uissaarunnermik, qanorlu ililluni qitornartaartarnerpoq taama najoqqalaartigiginni. Aamma uanni assigiippoq, nuliariniisaakkannut taamaaliortarsimassasunit uanga pitsaanerunngivikkama. Maannali imminut naalagaralunga inuulerpunga illigisaannannik naammatsillunga nerisarlunga nuannarisannillu suliaqarlunga. Tassalumi ilumoorpusi tamassa aamma arnamik inuusuttunnguamik kusagisannik inooqateqalerpunga aatsaallu inuuleramali asaneqalerlungalu pitsaasaarfigineqalerlunga. Qujanaqaaq taamani aniguinialeruttorlunga ipporliortoorama.« Taama oqarlunilu illalermat ilaasa kiisa illaqatigiinnalerpaat. Nangipporlu: »Allassaanavianngilaq ilissi aamma skrælingit arnartaannik inooqateqalersussaavusi inooqateqaleriinngikkussi.«
Inungasoq sunaaffami ilumoorpoq, sivitsorianngitsoq aamma ilai arnamik inooqateqalerput Arnald kisimi pinnani. Ussernartorsiuleraangami eqqarsaatiminiititani takorloornerulersarpai, tassalu nulii qitornatillu Sandnesimi imminnik tikitsiisut. Taakkununngalu ilanngullugu takorluuleraraa palasi Jón hópimiu, ukiarmi tikitsiigunarsimagaluarluni suli upernarpat tikitseeqqilersussaq, issiavigisartakkamini issialluni eqqarsartoq immaqa namminertaaq eqqarsaatigaluni qinullunilu. Isersimalluni tamakku eqqarsaatigileraangamigit isini immattulersullu anisaraaq kisimiillunilu pisuttuarluni eqqissisaatissarsiortarluni.
Inuit qallunaallu inooqatigiilluarnerata tunngavia tassa paasisimaqatigiinneq oqaatsitigut paaseqatigiinnermik pilersitaanngikkaluartoq. Inuit qallunaanik iluarinninnerannut pissutaasoq tassa allamiorsuugaluarlutik namminnerlu piumassuserinngisaminnik naammagittaalliuinnerat naparliinnartuunatillu sapinngisamikkut ikiuunniartarnerat. Sunaaffamiuku aamma angallarluttuunngitsut. Skrælingit inorujuit tusaamasartakkatik qallunaat najulikkaminni allananaarpaat. Takornartat tiguakkatik sumik ajorsinnaasumik iliorfiginianngilaat inooqatigilersimallugillu namminermittut atugaqarlutik. Ajasoorutiginerpaasaalli tassa inuit angallariinnaratik piniagassaminnik pissarsiniallaqqissusiat, pingaartumik qajartorniartuisa ilaasa saperuttaassusiat.
Inuit qaannakkut saperuttaatsortaat tassa Uiffak Aataarsuup ernera aamma Pukerluk Aqissiap ernera Issugaarsuup nukaa. Tassalu taakku ikinngutigiingaaramik qatanngutigiittut ipput imminnut qimassinnaanngingajattut. Issugaarsuk Uiffallu naapeqqaaramilli ikinngutigiissimagaluarput, kisianni Issugaarsuup nunaqqatigiinni pisortanngornerata kingorna imminnut ungasilliartulersimapput pingaartumillu siornaammat seqernup uninnera nalliuttorsiorlugu ivernermik
kingorna qangatut ilassiorunnaarsimallutik qularnanngitsumik iverlutik oqaatsiminnik puttarsisaqarnertik peqqutigalugu.
Upernarluni imarormat qajartortut uninnganiarunnaarput, tassamiaasiit piniagassarsuit nalliuttaleqigamik, qilalukkat piuminarneroqalutik.
Taamaalluni ullaat ilaanni qaavoq sila unnuaannaq issangissersimalluni kujataalu nerrup nalaa assut nuiarlulluni. Taqqavannga anoraannguaq kissartoq nalliuttarpoq qallunaat nunagigaluaminni silamik anorimillu taamaattunik misigisartagaannik assut aliannaartillugit. Inungasoq nasaviarsimalluni illumik silataani qeqarpoq qallunaaqatimi ilaat ilagalugit anoraannguup tungaanut narajortuinnaalluni. »Aa, alianaak, soorlu taamani Gardarimi biskoppikkunniikkallarama,« taama appippoq. »Taqqavani anorissap pianik qilalliinnartoq tamavitta sullisileraraagut tingittussauik qajannaarsuilluta, ilaannilu anorimut angumerisoortilluta napaneq ajuleraangatta taamaatiinnaaraagut paarnguinnarlu oqquiffissarsiulersarluta.« Taama oqarlunilu anersaamerloriarluni nangippoq: »Ilami aamma anorersuarpallaariartoq suliassaqarnartaqaaq ilaanni tingittut aserortullu amerlasarnermit. Angalatillutali taamaaligaangat oqquiffissiinnariarluta imaallaat qasuersaaleraraagut, pingaartumik arnanik ilaqarluni nuannivittarami.«
Alla pilerpoq: »Ataasiarnanga kangerlussuit taakku illugiit Eiriksfjord aamma Einarsfjord nunasarnertillugu atortarsimanarput, ilaanni umioqqajavittarluta umiarsualivissipalaartarlutalu. Aamma ataasiarluta umiuilluta umiuvugut Undir Eløfdimit Gardarimut utersaariaraluarluta silammut tingitaagatta. Ilami aamma taamani angallaterput nutaanngilisoorsimanermit, isaqqajaalluni isaqqajaalluni Renømut tippussaasugullu isavilluni isagami. Allatummi ajornaqimmat taamani ilaarserpugut arnaq ilaasoq qitornaalu annaagatsigit. Taamaattumik angallataatillit nunasarnimik anorlersillugu imarsiorumasanngillat inuit inuunerat pivallaanngikkaluarlugu angallataatitik mianersuuttarnermit.«
Qallunaat tamakkuninnga oqaluutsillutik takulerpaat inuit aneersut avammut tikkuartortut. Aneersut qaninnerit ornikkamikkit paasilerpaat suna tikkuartoraat, tassaaku tasamani qaalluallattartut, qilalukkat amisut ingerlaartut.
Suli tassani isiginnaarniarlutik uitsatilermata takulerpaat inuit marluk qaannaminnik aqqussisut. Iasilaraluttuaq, tassaaku Uiffak Pukerlullu qilalukkanik malersussallutik pileritsassimasut. Sila taamaatillugu nerrup pitorartarnera qallunaat nalunnginnamikku ileqimisaaginnarput akuliuttussaannginnamilli aallarniartut inerteriarsinnaanagit.
Anoraasuartarnera akulikilliartuinnartoq Uiffak Pukerlullu avammut aallarput narneqalutik, ilaasalu isiginnaarpaat qilalukkat siunnerfiat toraarlugu ingerlarsortut. Sulili qilalukkanut anngutissanganarsinngitsulluunniit allassaanaviannginnami taqqavanngaanniit imaq qaapiarlugu qaallusimasoq erserlunilu qanilliartuleriannguartoq anorersuaq pitorarpoq imaq persumik matoreerlugu.
Aqissiaq Aataarsuarlu nasissimagaluarlutik isigisassaarukkamik atiinnarsimapput iseratilli oqquiinnarlutik qanoq pisoqariataarsinnaanera naatsorsulerlugu. Isigaat nunaqqatitik aamma oqquinnillutik avammut isiginiarsarisut, qallunaanut allaat.
Taamaalluni Aataarsuaq aapparminut oqarpoq: »Sumik imarsiutinnguamik ernerit patajaallisaateqartinnginnerpat?« Aqissiaq akivoq: »Tassa uangattaaq tamanna isumaliutigivillugu. Siuaasaqarpugunngooq Qajamik atilimmik meerannguulluni Akilinermit nunataatsinnut ikaaqataasimasumik. Taanna taavanngarsuaq kujavarteqqaartut ilagisimavaat, qajartorluarniartunngooq siullersaat. Taamaattussaalluni aalajangigaasimagami Qajamik atserneqarsimavoq. Taamani qaannat maannakkutut innatik iluamik imarsiutaanngikkallarmata taanna qajarissartarsimavoq imaanilu angalalluartarsimalluni, sapigassaraluanigooq tamatigut anigorsinnaasarpai. Angutaagooq Tulimaaq Akilinermiitillutilli qajartorluni ajunaarmat aataata siuaasarsuatta tusaamasap Avatap qajarmioqartittuartarpaa angutigigaluata sakkuisa ilaannik, tamassagooq pinerrarissutai. Aammagooq toornaqarujoq ussummik umerluinillu aarnuaqarluni. Imarsiorlunigooq sapilerfigigaluani toornaata ikioriartortarpaa. Taamaassimammammi uagut kinguaariit qajartorniartortaat tamarmik ussuup umerluinik aarnguaqartinneqartarput. Ernikka qajartorniartartut tamarmik taama ittumik aarnguaqarput qajaasa amiinut mersuussamik. Pukerluk aamma taama ittumik peqarpoq. Kisianni taanna sapiiserniarpallaartarluni mianersuaalliortaannarmat isumagisarakku sianiginngisaanik allamik aarngualersimavara, kisianni ilinnulluunniit oqaluttuarinissaa kisigiisangajakkakku.« Taava nipangersimammersorluni nangippoq: »Soorunami aamma illit ernerit imarsiuteqartippat?«
Aataarsuaq pilerpoq: »Nalunngereerparsi uanga imaannaq pinngorfeqanngitsunga, anaanagalu angummik tulaaveqanngitsoq angutitut pissarsiorlunilu pissarsiuiniartarsimasoq imarluk arnaannannguami qajartorfigissallugu sapiuffiginaraluartoq qajartorfigisarsimallugu. Asulumi akeralissuusimalluni. Nunaqarfimminni kiserngorussimalerlutik najortituariligartik angut passattoq imaannarsuarmi qilalukkanik malersueqatigitillugu anorersualiussaasimapput persuarnartorsiungaaleramik annassangajunnaaraluarlutik. Kisianniaasiit sunaaffa arnamik imaannaanngitsumik ilaqarsimasut, sunaaffa taassuma anaanaga ilisimasarsuumminik aarnguaqartissimagaa. Unnia taamani persualeruttorlutik anaanama naajap qallorpallannera tusarlugulu takusimagaa siunermini qatsunganersuup qeqqani ingerlaartuarsinnaq. Tassalu taanna malittariinnarlugu ajoratik nunaminnut apuussimapput. Taamani meerannguullunga upittunut ilaaqqullunga qiaqataasimanerartarpaannga, uangali eqqaamanngilara. Tassalu taamanernilli uagut naajap sulua qajarmiorisalerparput, aamma Uiffak taamaattumik qajarmioqarpoq.«
Oqaaseerullutik avammut qineraluarput, imarli persorisoq qernaallattunnguamik takusassaqanngilaq. Taamaalluni Aqissiaq oqarpoq: »Pukerlummut aarngualiussara ilinnut isertorsinnaannginnakku oqaatigiinnassavara, illit kisivit ilisimasassat. Ukiuinnaq qallunaat toqusortartik iligamikku qisuk sannerutilik ilerfata qaavanut napparmassuk taamaaliornerat isumaqartinnagu quiassuaatigiinnarsimavarput. Kisianni kingunerilermat uanga isumaliortalerpunga anersaana toqusortartik pilluaatissinniarlugu taamaaliortut, tassami uagutsitulli inuugunik upperisaqanngitsoornavianngimmata. Immaqaana nalunaaqutsiussaq taanna ajortunut pitsaaliuutigisaraat, aammami nalunnginnatsigu ilaat taamaattumik nooqutalimmik ujameqartut. Taava isumaga ajorluinnalerakku ilaanni arajutsisaarillunga qallunaap ilerfa ornippara qisuullu nappaqqutip ilamernganik peerseriarlunga angerlarama sannerutilinngualiorlunga. Taavalu inerakku Pukerluup qajaa misissoriartuutigalugu aarngualiara imaannaq katattussaajunnaarlugu tippiisa ilaannut qerluppara qerlussimaffianit allanarunnaarsillugu. Qanoq taama ikkumaaqinerpoq.«
Aqaguani anorikillileriannguarluni atorsarormat mulusortatik tikitsiigaluaramikkit ilimasulussinnarput. Ullunilu tulliusuni takuniaasartuugaluit sumik malunnartorsinatik tikimmata allaatikkunnaarpaat ajunaarsimasut.
Allatummiaasiit ajornaqimmat upereerlugillu isumakkiiginnaraluarlugit ullorpassuit qaangiusimalersut unnuit ilaanni suli taarsinngitsoq angutit marluk nuiariamit nuimmata aliortorsorileraluarput qanittuminnimi nunaqarfeqartoqanngimmat. Qanillilermata ilisarilerujaat Uiffak Pukerlullu, sanigorsimagaluarlutik sumik ajoquteqanngitsut, qungujulaarniarlutilluuku. Sunaaffa anorersuaq pitorarmat tingitillutik avungangaatsiarsuaq nunnissimasut, tamarmik anorersuaq attassimallugu, naluaanngooq qanoq ilillutik. Nunninnerminnilu qaannatik aseruatitersimasut iluarsartuuteriarlugit ikikinnersiuinnaq angerlarniarsimapput nunaqarfimmillu ilaa tikikkamikku qaannatik atortussaajunnaangajattut qimaannarlugit nunakkut tikinniaannarsimallutik.
#	
62
Kangerlussuaq siornaammat aasivigisimasartik piisigut nunaatigullu puigorsinnaannginnamikku aasaatileriarmatik pulatilerpaanaasiit umiarpaallutik qajarpaallutillu. Pulatilertuinnarlutik qallunaartaat aliannaartunnguanngorput nunagisimasaminnut eqqaanaralugu, aatsaammigooq ilumut tassa karaanlaan. Taamani qallunaat paasilerpaat sunaaffaana inuit immissut nunap naasui piumatigisaraat. Kuannilimmut pigamik inuit qiimmallutik kuannersalermata qallunaartaat kingulliunianngillat, Inungasullu ilani oqarfigai: »Isseqarnersiorlugit kuannersassaasi, ilisimasaarsorlunga imigassaliorumaarama inunnguit najukkavut akiniarlugit nuannaartillugit.« Sunaaffami. Tappavani kangerlussuup ilaani uninngaalerlutik Inungasoq imigassallermat nuannaarnermik eqqumiitsumik nuannanninnguaqarpoq, nunguutsillunilu tunniussassaarukkami mamasigaluaannartunit naammattumik kamaatitilluni.
Kangerlummi pulaqqasuulluni nunap timaa tikissimanngisaq noqitsisutut ittarpoq, pingaartumik inuit ilaannut taamaaliornissamut misigissuseqartunut. Aamma taamani pulaqqasuni taamaalisoqartarpoq. Taamaaliorniartartuni malunnarneruallaarpoq nukappiatsiaq inilersoq, taassumammigooq aleqaa aamma Aqissiap erngutaata siornaammat qivikkami aallaqatigisimagamiuk.
Nukappiatsiaq taanna ilaanni aallarsimalluni muluulertoqaluni tikippoq saniguullugu, atisaalu ataneerutingajassimallutik. Isai allillutillu allanarsisimapput nalunanngitsumik imaannaanngitsunik takusaqartarsimagami.
Tikissimatsiarluni oqaluttualerpoq: »Aqissiap erngutaa napisimagakku.«
Oqarfigisai uikkamik, ilami aamma Aqissiap erngutaa nunaqqatigigaluartik inoorpianngitsuusarsuaq oqaluttuaannannguisarlugu eqqartortaramikku. »Qaa, qanorooq, oqaluttuarniarit.«
»Aallarama timmut ingerlarusaarlunga tikippara nuna assigiiaaginnangajannik qattunertoorsuaq isusissaanngitsutut ittoq. Aallariarfissaaruttutut illunga unnuit ilaanni qangatsiffissarsiulerlunga isigisara allagilerpara, allaneqanngivippoq tupeerarsuaq. Ersilerlunga misigalungalu tusaalerpara tungaannaanit uingiarpallattoq, tassalu ersinermit aalariarneq sapilerpunga tupeeraatitarsuara qangattartutut illunilu taavaana saninnut pereersoq. Isigeqqissaarakku paasilerpara sunaaffamiuna inuk, inorujussuaq nujartoorsuaq tuttut amiinnaanik ungerluttukkanik atortoq kamissuilu amaanik nimertorsimallutik. Isiginnaalerinni oqaqaaq: »Ersigissanngilarma, qanoq pissanngilakkit, uangaana tassa Aqissiap erngutaa. Pulasunik tiffartertoqassasoralugu alapernaasilerlunga sinerparterama sunaaffa illit naapilerujakkit. Ataguaasiit nunaqqatigigaluama alapernaasissammannga siorna pisimanerpoq aallarama misigisimagama ilannik oqaluttuutissavakkit aammami oqaluttuutassarsiorlunga sinerparterama. Timaamiutoqanngorlunga naapitakka takusakkalu assigiinngittaraluaqisut siornatigut takusimanngisannik naammattuueqigama.
Aallarsimangaatsialerluta tamaanngaanniit ungasippallaanngitsumi pissaqqooqaaq qangatsivugut aappara tujormisinniannginnermit qangattaareersimasoq iluarsaateriarlugu, malugeqqunnginnermillu eqqaannangaatsiaatigut orpikkat akornisigut pulaserfileriarlugu isertortukkut aqquserlugu. Qangattassarput inereersimalerlugulu unnuit ilaanni aappara innareersoq qangattatta isertarfia qimangaatsiarlugu aliannaarsaarlunga issialerpunga qoorortap atituup illuatungaani ippissuaq sammillugu. Taanna isigigaluarsinnarlugu isikka allamut naatilerlugit takulerpara sunarsuunersoq uumasorsuaq arfinilinnik niulik arriillillarluni akinni qooroq sinerlugu ingerlasoq. Unilluaqqissaaginnarlunga isiginnaalerpara. Timaani angalaartuullunga naapittakkama ilaasa oqaluttuarisartagaa najoqqutaralugit tassaatilerpara kiliffassuaq, tamakku arfinilinnik nioqarnerartarmatigit. Oqaluttuarsiakka naapertuutigalugit uumasorsuit taakku amannaatsuusaraluarlutik oqilaqaanngooq, asumi aamma arfinilinnik niullit. Tassani unilluaqqissaaginnarpunga inigisannut ilassuuteqigami tappissorsuunngikkuni takusinnaannginnguatsiarmanga, aamma takullungalu qanoq pinialissagaluarpanga aappara nassatarissagaluarukkuluunniit angutinnaviannginnguatsiarama. Tassani isiginnaaginnarlugu ippissuaq akinniittoq tikeriaramiuk unittorsuuvoq siulliiminillu ippissuup innaa assalerlugu. Allamik isumanngilanga: Immaqaana ukiivissaminik initaarniartorsuaq. Taamaattartummi aamma oqaatigisarmatigit. Aarimmi tassa assaavissorsuanngorpoq assakkaminut pulajartuaarluni assannerlukuni silavarternialeraangamigit kinguporsorluni aniartortarluni. Isumassama tikippaanga: Anersaana pisariniaraluallaraanni. Aappara kalerrinnaguluunniit kapuussuara qajannaatsoq saninniititara tigoriarlugu pulaqqanerani qanillattulerpara anillattorlu uneqqissaarlunga takutinnaveersaartarlunga. Taamaaliorlunga qanilliartorakku qanillinera naammagilerlugulu pulalluarluni uppatai kisimik nuisalersullu pissiffigaara uppataalu killeqqullugit peqqinnerinnaatigut kapillugu. Nillillarlunilu kinguporsorluni aniartulersoq illuatungaanut pissipallallunga kapeqaara. Taannaqami anillanniarnerinnaani illugiissaarlugu kapulerpara. Pigakku pigakku siunersuani suli anillatsinnaguluunniit nukillaartorsuanngorpoq aqullaartalerluni, nipaalu allanngorlunilu sakkukilliartorluni. Tassalu uanga qasuninnik misigileraluarlungalu kaportuarpara. Kiisami taamaalluni siggilaasartorsuarmik qatimaallunilu niui sajukulaaleriannguarlutik ingussorartorsuuvoq tassalu taamaaleriarami tamarmi anillalluni. Taamaaligaluaq kapisallarsinnarlugu alilaarlugu isiginnaalerpara aalariaqqinnissaanut piareerlunga.
Inuuneeruttoq qulaqqeereerakku eqqannut qinerlunga takulerpara aapparma
ornikkaanga. Qaaqqullugu ussersorfigaara. Tikimmanga oqarfigaara: »Kiliffassuaq pisareqaara, ersinarunnaarpoq isiginnaarniaruk.« Sunaaffa nipersuanit kalerrilluni itersimasoq. Tataagiusaraluarlugu isiginnaariarlugu oqarpoq: »Qanormi pissavarput?« Akivara: »Uumasorsuinngooq tamakku neqigissorsuupput, aamma ukiup taamaalinerani pualasarsimaqigamik. Pilariarlugu neqaa qinnissavarput sillimmatissarput.«
Pilareerakku atorfissaqartinngisavut iniliarsuanut matoorutilerlugillu kiasissua isigimalerlugu immikkoortippara takusassiassara. Allaneqanngimmammi arferup kiasissua.« Taavalu taama oqarlunilu oqarfigaanga: »Tatsip qaamasup kangerluup qinnguanit timaaliat aallartarfiata eqqaaniittup naqqani kiveqqavoq. Ima oqarniarumaarputit: Tassagooq Aqissiap erngutaata kiliffassuarmik uumasorsuarmik qaqutigoortumik pisaqarnerata uppernarsaatissaa.« Tassa taamaalilluni Aqissiap erngutaata kiliffannini oqaluttuaraa, oqaluttuanilu ima ilavaa: »Immaqagooq tamaani kiliffatuaalersut nunngussuat.«
Oqaluttuartoq nangippoq: »Oqaluttuuppaanga pavani qavani najugaqarlutinngooq. Aliikkutassaaleqigaangaminngooq nunap timaamiuinik eqqumiitsunik naapitassarsiortarput uumasunillu inorroortunit pulaarneqartarlutik.«
Tusarnaartut ilaata aperaa: »Illimmi ilaserigaluannginnamisit?«
»Ersigiunnaarakku ilaginissaa isumakkut eqqaagaluarpara. Sulili oqarianngitsunga ima oqarfigaanga: »Nunap timersua angallarissuunngitsuni imaannaanngitsorsuuvoq, uangaana sungiussipilunnerma nunap timaamiunngortikkaanga. Sineriammiuugaluarluni aamma naapitassat assigiinngitsuusarput. Inoqatit qimaqqaarlugit ajukasippoq illit inooqatinniiginnarniarit.« Oqaluttuartorlu nangippoq: »Aqissiap erngutaa oqaluttuareerlunilu oqarpoq: »Tassa sineriammiumik naapitsereerama timmukarnialissaanga. Arrisaassaanga qimatannik isumassaalerama.« Taava kaajallallunilu qangattalaannguarluni aallarmat pinialerpara taavaana qattunersuakkut tarrereersoq.
Qimammanga ersitsaqalunga qangattassikkiartorpunga sinipalaareeramalu utimut aallarlunga. Imaq nuigakku qangalimi tassa qujanannguarsi annakkuummernermit.«
Taamaalilluni Aqissiap erngutaa oqaluttuaannanngueqaaq.
Siornaammat tamaani aasisimanerminni angalaartarnerminnilu inuit paasisimavaat kangerlussuaq najugartik allamik sanileqartoq itiviinnarluni tikittarissamik. Taavalu angallatitik nassatatillu itussoriarlugit kangerlussuaq tulleq tikikkamikku tassuunaqqullutik silammukaaramik ukialersoq sinerissami ukiivisseqqipput.
#	
63
Ukiivissisimalerlutik qajartorniartuinnanngorput immap uumasuinik aviffilinnik pikkunartunillu pissarsiorlutik. Ullut ilaanni tappikanngamit anorsaannguarluni silagissorsuugaa aallakaappunaasiit, unnulersorlu tikeraraluarmata Issugaarsuk kisimi tikinngitsuuginnaqaaq. Aqaguani tikissiigaluaramikku aamma taama muluuginnarpoq, ullunilu tulliusuni ujarlersartuugaluit sumik malunnartorsinngillat.
Issugaarsuup nuliata anaanaa Mamilik arnaasimavoq imaannaanngitsoq, ataasiarani immakkut ajunaarnermik misillilersoq. Taamaakkami ilaarsernerit tassanngaannartut pissutaannillu nalunartut paasiniartalersimavai arnatullu imaannaanngitsutut upperinnitseqalersimalluni. Issugaarsuup qaannakkut ajunaarluni tikinngitsoorsimasinnaanera Mamiliup upperinngivippaa, pinerlineqarsimasoroorunagooq.
Unnuat arlaanni nunaqarfimmiut tamaasa sinilerseeriarlugit Mamilik anivoq qaanniviillu tungaanut ingerlalerluni. Qimmilluunniit allagisaqarlutik taama qilukkumatutigisut sumik nilliallattoqanngillat. Asulumi taaq. Qaannivinnut pigami Uiffaap qajaa kisiat passutilerpaa isiminik assamminillu misissuiffigalugu, naammagilersimagamiuk aqqunni atuarlugu majuarpoq illuminnullu iserluni.
Aqaguani qajartortut tikissimalersullu Mamiliup ernersiartik Uiffakkunnut oqariartortippaa: »Uiffaanngooq anguigaa Mamiliup atorniaraluarpaa.«
Oqariartortitaa oqariartortussaannaagami sumillu pasinapilussinnaasumik isumaqannginnami Uiffakkunnukarpoq iseramilu oqariartuutini oqaatigalugu illumi isersimasut tamarmik tusaagaanni. Ila Uiffak unnia asinngarami asinngarsimatsiarlu maqisilerluni. Oqariartortoq kataap killingani qeqaannarluni akissutissamik utaqqisoq pigallarani qiviarnaguluunniit oqarfigaa: »Mamilimmut oqassaatit, pasilliuteqarunigooq erseqqissumik oqarniarli.« Oqariartortoq anisimalersorlu qulitsani atigamiuk anivoq.
Oqariartortitami iserlunilu Uiffaap oqaasia issuarmagu Mamilik allamik oqanngilaq: »Takuat, Uiffassuaq eqqortissimaaqaaq. Qanoq pisoqarnissaanik naalaarallarta.«
Aataarsuup Uiffakkut illoqatigai. Mamiliup oqariartortitaata oqaasia tusarlugulu eqqumiigalugu maangaannartutut iligaluarluni erni qiviaramiuk allanngussusia malugalugu soorlu aatsaat isumassaata tikikkaa. Taavalu iniminit aalassannani seeqquminut ikkussilluni puppoq eqqarsaatini ilassimasullusooq ilaajarniaraluassallugit. Eqqaaqqaagaalu tassa taamani Issugaarsukkut Uiffallu ivermata isumanerluutigilersimasatik. Ila Aqissiaq saaminiiteqaa.
Uiffak illuminnit anigami Aqissiakkut illuat ornippaa. Silatangiinnarlugulu illoqataasa ilaannik naapitsigami oqarfigaa: »Pukerlugooq qaalaarli.« Kinguneritsialersoq Pukerluk animmat qaanniviit tungaannut ingerlaqatigiilerput.
Kingunerileraa Aataarsuaq Aqissiakkunnut silatangiuppoq naapitaminillu oqqersuilluni Aqissiaq anilaaqqullugu. Animmat tamaanga arlaannut ingerlaqatigiilerput.
Issugaarsukkormiut Mamiliup qanoq iliorneratigut pasitsareerlutik aniapput paasisorisartik nunusinnaajunnaaramikku. Taamaalillutillu unnuk suli imaalinngitsoq nunaqqatigiit tamarmik qallunaanut allaat tusareerpaat Uiffaap Issugaarsuk inuartarisimagaa.
Unnugiamut qanoq pisoqanngilaq. Aqaguani ullaakkut Uiffaap angunni Aataarsuaq silamut aneqatigalugulu oqarfigaa: »Uanga tamaani nunaqqataasinnaajunnaarama inoqutikka ilagalugit allamut ukiivissikkiartussaanga. Pukerluk aamma taamaaliorniarpoq. Ilissi qanoq piumanerpusi?« Angutaata akivaa: »Ajunnginneruvormi taamaaliorussi, aamma taamaaliornissarsi naatsorsuutigereerparput. Uagut Aqissiarlu isumaqatigiippugut tamaaniiginnarumalluta inoqutivut allat qanoq iliuuseqanngitsut qimassallugit pissutissaqannginnatta. Kujavartissallutalu aalajangereersimagatta ukioq anigoriarpat ingerlaqqinniassaagut.«
Uiffakkut Pukerlullu pikinasuaramik inoqutitik ilagalugit allamut ukiivissikkiartorlutik aallarput.
#	
64
Tamatuma nalaani Arnald arnamik inooqateqalereersimavoq. Aasaammat kangerlussuarmut pulajartorlutik naapissimavaat umiat marluit avanngagooq kujammukaarlutik kangerlussuussasoq naammattooramikku tuttugulerlutik pulajartorfigigaat. Pulajartoqatigiit ingerlaqatigiilerput kingornalu imminnut nunaqqasiullutik.
Taamani naapillutillu Arnaldip takusimavaa arnaq inuusuttunnguaq, takuinnarlugulu assut ajuutigitsaassimallugu, anngajaaq inuuserissoq kiinnamigut pinnarnartoq. Taamanernilli eqqarsaatai allamut sammiunnaarput, kisianni aamma assortornianngitsuugassaanatik. Tammaaqatigeeqqaaramik unnuup ilaa timmut aallarpoq kisimiilluni eqqarsaatini iluarsartuukkumallugit. Sapinngisaminik eqqarsaatini taqqavunga Sandnesimut sammitinniarpai nulii qitornatillu takorloorlugit, taamalu takorloorniarlugit akornatigut saqqummertaraaq niviarsiaq taanna inuit arnartaasa ilaat. Taava aanngarsarniarlugu takorloorniartarpaa palasi Jon hópimiu, immaqaasiit taqqava issiavinnaamini issialluni kangerlussuaq silammut ammaqqorlugu eqqarsaatersortoq namminertaaq Arnald eqqarsaatigaluni. Taqqavanilu nunagisaminut kipisaammernermik misigalunilu malugilerpoq qullini nakkaasut, soorlulu taamaaleriarmat isummani eqqissiallatsillugit.
Taama eqqissisarluni issiareerluni utimut aallarpoq. Qaqqannguaq qaqillugu atersaalerluni takulerpaa arnaq aqqutissamini naapikkiartorluni ingerlasoq, tassalu ilisaralugu taannaasoq arnaq tassataavannguummat eqqarsaatimigut qimanniarsarisaraluani. Allatummi ajornaqimmat naapikkamik unipput, uninngalertorlutillu imminnut qungujullutillu assammikkut tigugamik tamarmik paasivaat siunissaq allassaajunnaartoq. Arnaldip sorsuutigisami ilungersuanarnera puigorpaa malugaluguli eqqissiallanneq tassataavaammat eqqissiallakkaluarnerminit allaasoq.
Tasiorlutik ingerlalerput qoorortallu ilaanni meqqorissumi inissillutik. Arnaldip Pualuna sammileramiuk qimatami eqqaamanerannit anniartinneqanngilarluunniit, ilerasuuteqarani nuliatut sammivaa imminuttaaq tunniulluinnarsimasoq.
Tassalu maanna sinerissami ukiillutik upernariartuleraa niviarsiaqqamik qitornartaarput, atserpaallu Navarana. Angutaata inequginermit pisarnermisut aqqanut uiggiuppaa »pinnersoq«, qallunaatoorlugu »Den fagre«.
#	
65
Issugaarsuup inuartarineqarnerata kingorna Uiffakkut Pukerlullu allamik nunaqarfissikkaluarmata Mamiliup panimmi uiata nunaqqatigiinni pisortaasup qanoq pineqarsimanera puigorsimanngilaa. Upernarluni imarorluni umiamik angallavinnguinnartoq inoqutini ilagalugit nunaqarfimmut allamut tassani ilagisaqarsimagami. Issugaarsuk suli inivissimanngitsunik erneqarami akiniussisussaqannginnami nammineq akiniutissiulerpoq.
Tupillineq siornatigut nammineq ooqattaarsimanngilaa, kisianni oqaluttuarineqartartutigut nalunngeqaa pissaaneralu upperalugu. Ukiivimminniitillutik malugitinnaveersaarluni Uiffaap qajartorluni periaasii aarnuaalu misissugarisimavai, paasisoraalu Uiffak qajartortilluni imaannaq ajunaartitassaanngitsoq, taamaassusiami taamani Pukerlullu niggersorsuaq qajartorlutik ajunaarsimannginnerata ersersissimavaa. Uiffak ajunaartinneqassaguni artukkaminik pinerliseqartariaqarpoq. Mamilik eqqarsarluni eqqarsarluni kiisami aalajangerpoq amikuusamik tupilliumalluni, nammineq amikumik takusimanngikkaluarluni tusartarami qajartortut tamakkuninnga ersigisalissuusut.
Nunaqarfittaaminni najugaqaleramik pisuttuartalerpoq eqqissilluni tupilliorfissaminik ujarlerluni. Taamaallunimi qangattaq nunaqarfimminnit ungasiartumiittoq sissap qulikannianiilluni saqqumisuunngitsumiittoq nassaarigamiuk eqqissilluni tupilliffissamisut iluarsartuuppaa. Nunaqqataasa eqqumiigisaraluarpaat kisimiilluni erngutaminnilluunniit ilaqarani aallartarmat ilaannilu mulungaatsiartarluni, kisianni periaatsimigut eqqumiilaartuummat ilaginnaannartarpaat aammami inuit taamaattut alaatsinaakkaluaraanni tamanna ajoqutissarsivissaaginnaratarsinnaammat. Paniata Issugaarsuup uillarnerata kisimi suniarnera ilisimaarinnguatsiarpaa.
Mamilik tupillinissaminut piareerami ernguttani nukappiaqqat angajullersaat oqarfigaa kigutilimmik pisaqarniuteqqulluni taamaattortorusuleramigooq. Tassami pisaqarmat uuppaat niaqua kisiat pinnagu, taannalu Mamiliup immikkoortippaa panersiassanigooq. Panernera naammagileramiuk ilaanni qangatsialerami nassarpaa soorlu taquariinnaraa.
Taava tupilliorluni aallartippoq.
Puisip taleruata amersai kukittallit katersoreersimagamigit kitserlugit kitsikkat tamaasa kukittaqartillugit kigutillup niaquata kipinerata amersaanut mersuutilerpai amikup taliusaagooq amerlaqasiullugit, aammami tamakku qassiussassusiinik paasiniaareersimagami. Taamaalilluni suliarinera naammassigamiuk qangattami iluani nuna assariarlugu assakkani issuatsiaanik panertunik oqorusersorpaa tupillianilu tassunga ileriarlugu aamma issuatsiaanik qipittorlugu. Taamaalioriarlugu oqarfigaa: »Uummarnissavit tungaanut taamaalillutit kissasserniarit.«
Taava kingornatigut takunianngilertorlugu ullut arlallit qaangiuttut ilani oqarfigai asiassagami mulugaluaruni isumageqqunani, aliannaarlunigooq qangatut arrissuteqarnani asiarsimajumaarami. Soorunalimi nangarneqannginnami oqorutissaminik tiguseriarluni ualit ilaanni qangattaminukarluni aallarpoq.
Qangattaminut pigami imminut oqorutsiuuteqqaarpoq. Taavalu tupilliami qipii illuartiterlugit attoriallaraa tassamiuna kissassimasoq. Ila isumalluatsakkami. Taava matooqqeriarlugu inngerusaarluni unnussiilerpaa. Innarfissaq missiliulermat atisaajarpoq, tupillianilu soorlu suli kissarnerulersimasoq tigugamiuk innarpoq tupilliani sakissaminut tutsillugu qipillunilu. Taannaqa tassani iviangimini akulaaminilu tupilliani ivasaqattaarlugu uummarsalerpaa, inngerujuutigaluni.
Unnuarorluni qaamut aallartorlu malugilerpaa soorlu aalaallattalersoq. Ingalluni iffaseraangamiuk. Kisianni qaamut aallarluartorlu malugaa kissaarutileriannguarluni aalajunnaartoq, ilisimaannarpaalu ullulernera pillugu taamaalisoq, tupillianngooq unnuaannakkut uummartussaasaramik. Taamaalimmat inaanut ileqqippaa oqornerusumik qipittorlugu. Unnunnissaa qangalimi erininannguarsi, paasigamiuk tupilliani uummaanngitsuussanagu.
Unnummat ippassarnit piaarnerulluni atisaajariarluniaasiit innarterpoq tupillianilu inaanit ammullugu ippassartut iffaserlugu. Tassami kissatsikkiartuaalereerpoq. Taava unnuarortorlu sakissamini ivallugu malugaa soorlu suna milunniartoq mulermik ujarlersoq. Tassalu qarngup kigutaasa ivianngimi mulinga oqummiullugu keerpallakkaalu annerluni nillingajalluinnarpoq nuannaajummernerlu misigalugu. Ivasaa tassani aalassarissigaluttuinnarluni kiisa iviangiinik illukisaarilerpoq, nalunnginnamiullu ivianngimi isserannik naammattumik pissaqartinnagu akulaaminut nuuppaa tasamani issertoqqullugu. Kiisa tupilliaata nammineq miluffini nikittaqattaatilerpaa.
Suli qaamut aallarianngitsoq kiisamiuna tupilliani uummaavillugu uummaallaraa!
Atisalersorami tupilliani aalaaluttuinnarsuaq tigoriarlugu sissamut aqqutilerpaa. Kangerloqqissunnguaq tikikkamiuk avammut saatillugu imaanut iligamiuk kaamillugu oqarpoq: »Uiffassuannguaq pisariartoqiuk!«
Tupilammut mersuussimavoq Uiffaap aaqqataata ilamerna, qajaa misissuiffigigamiuk Mamiliup allanit sianigisassaanngitsumik piigarisimasaa. Tassalu taanna tupilaap Uiffammik ilisarsiniutissaa.
Aasarissigaa Aqissiakkormiut Aataarsuakkormiullu allanik ilaqarlutik kujammut ingerlaqqilerput soorunami aamma qallunaartatik ilaasoralugit. Taava kujavangaatsiarlutik unnuit ilaanni tuperfissillutillu uparuartuilermata takulerpaat umiat taavanngaanniit aggersut. Utaqqiinnarlugit tikiuteriallartut Pukerlukkut.
Uiffak ilaanngimmat Aataarsuakkut Aqissiallu paasivaat imaannaanngitsumik pisoqarsimassasoq. Tikittut niunngitsulluunniit Aataarsuaq kigaallillarluni qummut aallarmat Aqissiap aamma taamaalluni malippaa. Taamaallunimi Pukerluk oqarpoq: »Uiffak ajunaarmat nunaqarfipput najoqqissinnaajunnaaratsigu allamik saatassaqannginnatta kingumut nunaqqasiukkiartorpassi.«
Kingunerilermat tupertereeramik Pukerluk oqaluttualerpoq:
»Eqqumiiginartumingaasiit pisoqarami. Uiffak qanoq anorersuartigisumi sapersassanngitsoq killoq qatsunganersuarmi ajunaarsimagami. Taamani tamatta immikkut qajartorfeqarluta piniarluta unnukkaa tikippunga Uiffak suli peqanngitsoq, unnukkiartortillugu tikinngikkaluarmat isumaginngilarput angisuumik pisaqarsimalluni muluuinnarsinnaammat. Qaammat suli peqanngitsoq nukappiaaluit qajartornialersut ilaat ilagalugit takuniarlugu aallarpunga qajartorfigigunagaa naleqqersorlugu. Taamani angalaarluta ujaaralugu ulloq imaaligaalu ilatta taqqavani takulersimavaa qernernersaq, uparuariarmagulu tamatta ornipparput. Tikeriallaripput tassamiuna Uiffaap qajaa alittorsimallunilu aseruatitersimaqisoq, inuttaalu peqarani. Taava ilavut uparuussuilermata alimasiartumi takulerpavut suut tamani tamaani puttalasut. Tikillugillu misissuleriallarivut tassamiuku amikup taliusai kipisarsimasut, kisianni amikortaa peqarani. Tassalu allaatikkunnaarparput Uiffak amikorsuarmut naammattoortissimasoq, qanorlu annanniartigigaluarnerami amikup taliusai imaannaq kipisassaanngitsut killortarsimagaluarpai.«
Pukerluup taamaalilluni oqaluttuani naagaalu arnaq utoqqasaaq Aataarsuakkunniittutoqanngorsimasoq nipini tamaat oqarpoq: »Mamilikasik inornaqaaq, Mamilikasiumuna taamaalisaa tupillisimaakaseqigami.«
Taamani Aataarsuaq Aqissiarlu tusarnaartunut ilaanngillat. Timmut pisuttuarsimapput aliasunnertik kisimiillutik pigiumallugu.
Aataarsuaq taamani ernermi Uiffaap ajunaarsimanera paasillugulu aliatsannermit eqqorneqarsimasoq malunnarsivoq sororiartuinnalersoq qiimassuseerulluni nerisassani illigiunnaarlugit allaat. Taamalu ajorsiartorusaarluni tammaarsimaffimmik ilaanni unnuisillutik itinngitsoorpoq. Toqusimasoq paasillugulu Aqissiaq timmunaasiit pisuttuarluni aallarpoq, sulilu peqanngitsoq unnuummagu ujaaralugu nanivaat qaqqap qaavani qunneqqilluni avammut saalluni toqungasoq, imminut pisarsimalluni. Ilaasa tamanna tupinnartuutinngilaat taama ikinngutigiitsigimmata nalunnginnamikku aappaata aapparmi toqua anigorsinnaassanngikkaa.
Qallunaattaaq ittueruttutut misigipput tassami ittortaasut taakku ataqqisariuarsimagamikkit. Namminneq oqaluttuaatiminnit nalunngilaat ikinngutigeeqartartoq toqukkut allaat avissaartitaajumanngitsunik. Sunaaffa skrælingit aamma taamaattoqartarput. Inungasoq oqarpoq: »Tulluarnerussagaluarpoq qaqqami Aqissiap
toquffiani ataatsimut ilerfiuukkaanni, inuunerminni toquminnilu avissaarumanngitsut qasuerserfissaminni avissaarsimasariaqanngillat.« Ilaasa pivaat: »Aatsaallimi tassa. Illit Pukerluk oqaluukkiartorniaruk.«
Inungasup siunnersuutaa Pukerluup iluaraa. Taavalu qaqqami Aqissiap toquffiani ujaqqanik mikisuunngitsunik qarmaallutik ilerfiorput toqusortatillu sanileriissillugit tassunga ilillugit. Iliveq peroorsimalersorlu Pukerluup Inungasoq ornippaa paasitinnialerlugulu qallunaat toqusortarisimasaata ilivianut nappaqqusiussap assinganik nappaaqqullugu. Inungasoq pinaaserianngilaq, qisuillu pitsaanersiuinnariarlugit ilanilu sanningasulilioriaramik ilivermut nappaqqusiuppaat. Kaamuumiinnarlunilu naalakkaminnik ilisinermissut ilisigallarujoq ilisinini taamanernit sivisunaarnerullugu. Taamanikkulli najuisut illartoqanngillat.
Taavagooq suli takussaavoq qaqqap qaani iliversuaq marloqiusaq. Kingorna tikitsisut oqaluttuarisarsimavaat eqqaaniikkaluartunngooq qisualuit aanikut, qisoqarnanngitsumigooq taakku qanoq ilillutik tamaanga pisimanerput.
#	
66
Ukiorpaaluit qaangiussimalersut umiarpaaluit qajarpassuillu Vesterbygdenip kangerlussua umiarpaaluit paangerpaat pulajartulerlugulu. Ila Arnaldimi eqqarsaatit amerlaqaat. Qaqqarsuit takuminarnerit taavaningaatsiarsuarmilli ersereersut soorlu kisimik isigeqqusut, aamakkulu qeqertarpassuit imavimmut milikkiussimasullusooq. Maannakkummi tikisartik nalunngeqaa qanga piniariarlutik qissiarlutillu tikittaannaramikku. Tappavani nuna pukkitsuajaaq kujaqqusungarlugu kangerlummut ammavoq, kisianni kangerlummut allamut Arnaldikkut qallunaaqataasalu nunaqarfiannut pulammagiaa qaqqarsuup sermitallip avannaatigut kujataatigullu milinngasutut ippoq, soorlu nunaqarfigigaluani qanoq innerminik imminulluunniit ilisimaqqunani toqqortertoq, asulumi taanna assiaqussua qaqqarsuaq pingaarpaluttumik alutornassuseqarilluni.
Tappanna tappakkulu qanormitaava ippat? Inuuneq qanormitaava ippa? Eqqarsaatimigut tikittoortaannarpaa taanna Sandnes nuliami qitornamilu nunaqarfiat, eqqaagaluaannarlu soorlu iperarniartaraa. Umiami ilaaffigisamini ilagaa panini Navarana niviarsiaraq inersimasunngulersoq. Tassa inuit arnartaasa ilaannik nuliamisut inooqateqarnerata inerititaa. Pualuna kristumiutut ileqquattut aapparilersimanngikkaluarpaa, kisianni inooqatigiissimanertik eqqaagaangamiuk soorlu kristumiutut aappariilersimasunilluunniit pilluarnerulluni misigisartoq. Sulilu uummammigut kapineqartutut misigisarpoq kujammukarnermik ilaani Pualuna ernigaluarluni toqummat annaagamiuk. Nuliarisimasani sulimi kristumiut ileqquattut nuliarisani qitornanilu Sandnesimiittut eqqaagaangamigit qanoq pinissaminik assut nalornisuulersarpoq eqqarsaatinilu ungavartitiinnarlugit. Eqqarsaatinik taamaattunik nammineq iniiffigisinnaanngisaminik eqqarsartilluni saaminiitittagaa tassa palasi Jon hópimiu, taassuma ajornartorsiornermini ikiortareeramini immaqaasiit aamma qulaarlugit anngiiarfigisussaavaa qularinagulu assamminik niaqqumigut patilluni Guutimit taamaalisitaasutut isumakkeerfigiumaaraani immaqalu aamma pilluaqquinnassalluni.
Umiat ilaaffini kangerlussuup ammaqqorsimasup tungaanut ingerlaannaleraluartut kujammut saqitsippai qaqqarsuaq sermitalik kujaqqukkiartortillugu. Ilaaffiisa akueriinnarpaat sukkulluunniit ingerlagaluarunik imminerminnut assigiimmat. Sulili pulammakkiartulersinnatik nunaqarfigissut ilaannut tammaarallarput, ulapputeqannginnamimmi. Asulumi tikisaat upernaap piuminartuinik kuannilissuugilluni.
Ingerlaqqilerlutik kangerluk qaqqarsuarnik qutaarluusunik illugiinnik assersimasoq aqqutigilerlugulu tappava ilisarnaqaatit qeqertaq soorlu siunerminni utaqqisoq, qeqertaq uummannangasoq qallunaat ukkusissiartarfiisa ilaat. Arnaldip uummataa qissilerpoq takusassaq tulleq ilimatsaallugu. Aarimmi takkuppoq qaqqarsuaq qallunaat tamaanimiut nunaqarfiata ilisarnaataa, palasip Jonip alianaagisaa. Taassumanngalu ungasinngilaq nunaqarfinnguaq Hóp. Taamaallutimmi aamma taanna tikippaat.
Sissikkiartortillutik Arnald inunnik takkuttoqarsiigaluarami taamak takkuttoqanngilaq, niugaluaramilluunniit naamik aterfiortoqanngilaq. Oqaluffinnguaq aalariarsimanani suli tassa tappika, illunnguillu aamma ersikkipput. Kisianni inoqaranilu uumasoqanngilaq.
Inuit taamaattunik takujuitsut nipertik illugalugu alapernaaserlutik majuaammata Arnald kingulliulluni Navarana tasiorlugu majuarusaalerpoq. Oqaluffinnguamut iseqqaarumagaluarluni inuit taqqamunga isaasimasut ilaginiannginnamigit palasip Jonip issiavigisartagaa ornippaa ingiffigalugulu Navarana sanilliullugu. Navarana apeqqarissaanngilarluunniit ataatami oqaluttuartarneratigut tamanna najoreersimasutut ikkamiuk. Taamaattormi issialertorlutillu ataatani aperaa: »Ataata, naak taanna palasi Jon?« Ataataata akivaa: »Aajuna illua, atagu iseriartoriartigu.« Nalunngereeraluarpaa palasi tamaaniikkunnaareersimasoq, toqusimasoq nuussimasorluunniit.
Naamik, nuussimanavianngilaq. Arnaldip eqqaalerpaa ilaanni oqaloqatigitillugu oqartoq nammineq tamaani saarngujumaarnini eqqaagaangamiuk nuannaarnermik misigisarluni. Taava ajunnginnerussaaq iliveqarfinnguaq misissoriartoraanni. Taamaattorli toqusut akornanni ujartinnagu illua iseriartoqqaarallarpaa. Illunnguaq iseramiuk tupigutsanngilarluunniit taamaannissaa ilimagereersutut issimagamiuk. Sumik pequteqanngilaq ilisaqaranilu, iigaani qilaavanilu sallilikkat ilaat aserorsimallutillu kaanngartarsimapput issoq kisimi nuisalersimalluni nakkaalalersimallunilu. Arnaldip suna tamaat qinerlugu tammajuitsussarsiorfigigaluaramiuk taamaattuusinnaajunnartumik nassaaqanngilaq.
Anigamik takuai inuit sunik iluatigisaminnik nassarlutik oqaluffinnguamit aniasut. Inuit oqalunnerannik paasigamiuk illuliunniaraat isaaqqeriannginneranni iserpoq Navaranap malikkaani. Oqaluffinnguaq aamma suerussimavoq, issiaviinut allaat peqanngillat, piitsooreersoq ingalluni piitsunngorsimasoq inaannanngorsimagami. Kisiannimi peerutivissimanngikkaluarpoq. Altariusimagaluartup inaata qulaani assiliaq Jiisusip savaaqqamik piinik iluatissartut sumiginnarsimasaat, ilami iluatinnarpalunngivikkami annoraaminertaa alittortoq, qulloortoq qalipaataarutilerlunilu sumut assiunerminik ilisarnarunnaalersoq. Arnaldip ornikkamiuk inaanit peerpaa peqqissaarlunilu peqiteriarlugu atisami ikianut toqqorlugu.
Anigamik iliveqarfinnguaq misissuiffigilerpaa. Taamaallunimi takulerpaa iliveq nallartitamik ujarattalik oqaluffinnguup qinnguata tunuanut attuumalluni inissisimasoq. Allannerit ujaqqamut kigartorsimasut ersinngingajattut peqqissaarluni kigartoqqillugit paasiniaramigit atuarsinnaanngorpai: SERA JON. Ataani aamma ukiortaliussaasimannguatsiartunik kigartorneqaraluarpoq, taakkuali paasissaatinngilai. Immaqaana inuup namminermisulli palasi Jonimut qujaniutissallup ilivia eqqaassutissialersimagaa.
Tamatuma kingorna nunaqarfinnguaq angalaarfigigaluaramiuk paasivaa qimataavilluni qimataasimasoq. Immaqa palasimik inooqatigiinnguatut atatitsisimik toquneratigut inugigaluisa nunaqarfigisinnaajunnaarsimavaat, imaluunniit takornartanit tikinneqarnissartik siooragalugu ataatsimut nutsersimanerput.
Inuit Hópimi uninngalertuinnarlutik kangerlummut ilorparteqqilermata soorunami aamma Arnald Navaranalu ilaapput. Qallunaaqarfiit nammineq nalunngeqisani aqqusaartorpaat, nunaqarfiilli illullu tamarmik qimagaasimapput. Arnald nunaqqatikuminik naapitaqarusukkaluaqaaq tusagaqarusoqigami, pingaartumimmi aamma nuliarisimasani qitornanilu Sandnesimiittut tusarfigerusukkaluaramigit ilageqqilernissaat naatsorsuutigiunnaareersimagaluarlugu. Kisianni qallunaanik naapitassaqanngivippoq. Inuit kangerlummi tikisaminni piniagassaalatsilerlutik anillatsernialermata eqqarsaatini qassiiutikkaluarlugit ilagiinnarpai, aammami Navarana qimassimaneq saperamiuk nalorninartulimmilu kisimiilluni angalaaqatigisinnaanagu.
Kitaani sinerissami imarmiunik piniagassalissuarmi ukiivissarsipput.
Ukiivissarsisimalersut inuit kangerlummut allamut pulasimasut uterlutik takkupput. Taakkununnga Inungasoq ilaavoq, qallunaalli allat peqanngillat. Inungasoq oqaluttualeriallartoq tappavani kangerlussuup ilaani qallunaat Anavikmik taaguutaata eqqaani qallunaanik naapitsisimallutik, kisianni inuit ersigisutut illugit qanilliumannginnamikkit nunaqarfik taanna tikissimanagu. Oqaatigaa qallunaaqatitik naggueqatiminnut anngunniarsimallutik qimaasimasut. Oqaluttuarportaaq ingerlavimminni qallunaat illugisimasaannik qimannikunik naammattuuisarsimallutik. Oqaluttuanilu ilavaa: »Kisiannimi aliannaarpunga. Nutaartugassaarutilerluta aavaratta ilama uparuussulermannga takuleriallariga allanaqaatit savatsiarsuaq. Ilama allanaralugu qimarratigiinnarumagaluaraat eqqaasippakka oqaluttuartaratta uagut taamaattut nunaqarfigisimasatsinni uumasuutigalugit, mamarnerartalerakkillu pileritsakkiartuinnarput. Kisianni assut nujuarami, tuttunilluunniit nujuarnerugami. Taamaattormi malersuleratsigu uangaannaaguma angumasassarinagu oqilasoortatta angumaratannguarpaa pisaralugulu. Ilama taqassigalugu uannut aattoqqummassuk aattorakku unalimi pualavoq. Illiginermit nuaga igisuinnanngortoq killulioriarluta uutsigatta ilama ooqattaaraluaramikku mamarinngivippaat, nuliamaluunniit taqassigaa, qitornatta taakkua affarmik qallunaajugamik allagigaluarlugu iiorarluarneruaat. Kisianni uangannguujuk uutsisarlungalu saattuliortarlungalu nerigama kiisa ilama illaatigilerpaannga. Taamaattormiaasiit quttoraata
illua ilissinnut ooqattaartitassara nassarakku takannaassaaq, ooqqussavara kajunngutigiilluta nerissavarput.«
Ukiut imaalillartut Arnald savap neqaanik aliannaarallarujoq, eqqumiikkaluaqaarlu inuit piniagarinngisaannik neqitorluni.
#	
67
Ukiisillutik Pukerluk aalajangerpoq upernariarpat amerlasuujullutik qallunaaqarfimmut pulaniarlutik.
Ukiup ilaa qaammartalersorlu qilaap killingani akutsuk portusilluniaasiit avannamik anorlersorsuusoq immaqa qajartorniartuisa ilaasa sapigarinngikkaluarlugu pissaaleqinngeqigamik aallartoqarsimanatik aneersuartarfimminni katerisimaarput nalinginnarnik oqaluttuaqattaallutik. Taamaallutik qallunaat kangerlummiut eqqartuleriannguarlugit Pukerluk ilami oqqassaalinnguatsiarmani appippoq:
»Kina isumaqarpa uanga tassaajumaartunga Avatap kinguaavinik qallunaaqarfimmut anngussisussaq. Siulersuatta taassuma Akilinermiikkallaramilli toornilluni ilimmarlunilu nunarsuaq nutaaq takusarsimavaa aalajangersimallunilu kingulissami nunagilissagaat, takorlooreersimavaalu takornartanik tamaani nunaqalersimasunik naapitsiumaartunngooq. Tassalu siuaasavut Avatamit ingerlanneqarlutik Akilinermit ikaaramik kujammukalersimapput Avatap anerneranik ingerlatsisoqartutut illutik. Tassalu taamaalilluta takornartat sunaaffa qallunaat nunaqarfigilersimasaat tikeqaarput. Paasereerparput inuiaasugut assigiinngitsut, assigiinngitsunik oqaaseqarlutalu ameqarlutalu periaaseqarpugut, taamaakkami nalunaqaaq nunaqqatigiilluta inooqatigiissinnaanersugut. Qallunaanik inooqateqalereeraluarpugut, kisianni inuiaanngitsunik, ataasiakkaanik, ilami allaat akutartaqalereersimavugut.« Taavalu sikingalluni tummarsimaffimmi aputaa isikkami nuuanik itersaliulaajutigalugu nipangersimammersorluni nangippoq: »Mannaana eqqarsaatikkut aalajangiussimagiga: Siulersuatta anerneranit pisitaalluta nunataarsuatta ilaanut anguniaqqusaasumut pillatuaratta peersinneqartussaanata tamaaniissaagut, uagummi tassa nunassarput.« Pukerluk taama sivisutigisumik oqalujuitsoq eqqarsaatinillu itisuunik aniatitaqajuitsoq taama oqalummat nunaqqataasa paasivaat siulimik anernerannik pigisaqarluni taama oqaluttoq. Taavalu nipangersimammersoriarluniaasiit suli allanik oqartoqanngissaqqaartoq nangippoq: »Qanoq pisoqarnissaanik utaqqiinnassannginnatta upernariarpat amerlasuulluta pulajumaarpugut qallunaat nunaallu misissoriartorlugit.«
Upernarluni natsersuit nalliummata alutoralugit samminermit piliniarnermillu kangerlummut pulanissartik ungavartikkiartuinnarpaat. Aamma upernaaq aasamut ujangiutilersorlu umiarpaaluit qajartallit avannaminnit takkummata nunaqqasiulluaannarallarpaat kangerlummut pulajartulerunik amerlaqutissatik.
Taamaallutimmi pulajartulerput umiarpassuullutik. Siornaammat pulasut arlaasa aqqutaat atuarlugu qaqqarsuaq sermertalik avannaqqullugu ingerlapput arrinatik piniagassanik naammattuuigaangamik piniartarlutik alianaagisaminnullu tammaaqattaarlutik, nukinnguteqannginnamik. Taamaallutimmi aamma tikikkujaat qaqqarsuaq innaaqqissoq imaannarmit nuisasutut ittoq, timmiarpassuarnik ujameriattoq. Allatuutissikkumallutik aamma taanna uninngaarfigigallarujaat siornatigut taamaattunik tikitsisimasarnerminnut aliannaarutigiitigalugu. Sunaaffa qallunaat nunaat piuminartunik pisuussuteqaraluarmioq. Ilorpangaallaraluarlutik suli qallunaajusinnaasunik naapitsinatik qallunaaqarfik Anavik tikippaat.
Illoqarfia tikinngisungarlugu niooraalersullu inuit takkummata piareerlutik utaqqilerpaat. Amerlasuujussangatinniarlugit qassissunnguinnaapput, ilaallu ilisarnaallak nunaqqatigisimasatik siorna pulasunut ilaagamik utinngitsoorsimasut. Sumik sakkuusinnaasumik nassataqannginnguatsiarmata inuit paasivaat akeqqersimanngitsutut ornikkaatik. Naapeqatigiikkamik imminnut ilassiuupput oqalussinnaasullu paasisassarsiorfigilerlutik.
Inunnut nunaqqataasimasunut oqaluttuarput tikisaat taanna Anavik kisingajammi tamaani qallunaaqarfiunerulinnguatsiartoq. Tassamigooq Anavik inersimasunik meeqqanillu suli inuppaaloqarpoq. Nunaatillit tamani tamaani najugaqartarsimagaluartut ilarpassuisa najukkatik qimagaannarsimavaat qallunaatut atortussakilliulernermit perlunnillu assigiinngitsunik, nappaatinik pissakilliornermik, ukiorlunnik aasapalaanillu nalaanneqartarnermikkut nunaateqarnertik nersutaateqarnertillu ingerlassinnaajunnaaramikkit. Aammalumigooq skrælinngit kujavariartuinnartut tusartalerlugit pingaartumik tamakku nunaqarfeerarmiut aarleritsakkiartulersimagamik nunaqqatissarsiulerlutillu. Sulimigooq taamaattut nunguinngikkaluarput. Aamma ataatsimut katersuussimagaluartut ilaat skrælinnginut aarlerilersimanertik pissutigalugu Lysefjordimut ingerlaqqittarsimapput taqqanna aarlerinaannerutikkamikku. Oqaatigaallu aamma tassanngaanniit Østerbygdenimut kujammukartoqartarsimasoq.
Tamakku tusarlugit Arnald apeqqarissaalerpoq, ilami ilagisani Sandnesimut qimatani tusarusoqigamigit. Nalunngereerpaa piniarianut Tormodikkunnut ilaasut tikinngimmata tammartutut ajunaartutulluunniit aammalu skrælinnginit tigusarineqarlutik ajutumeerneqarsimasutut naatsorsuutigilersimagaat. Taamaallunimi apersugaasa ilaat oqarpoq tusarsimannguatsiarini Arnaldip nulia qitornaalu kujammut aallartunut ilaasimasut, kisiannigooq allanit Sandnesimut atassuteqarnerusimasunit tamanna tusarluarsinnaanerussavaa.
Qallunaat atussuteqarfiginerat aarlerinartuerummat inuit Anavik ornigalerpaat. Nuigamikku takuminartutut malugeqqaagaat tassa illorsuatsiaq ujaraannaq, ilaatalu ilani uparuullugillu oqarmat »takuuk ujarassuit« taamanernit nunaqarfia taanna inuttut taaguuteqalerpoq »Ujarassuit«. Taamatut ersarikkujooq illu alla kaajallalluni qarmaqarneratigut oqaluffiuneranik nalunanngitsoq. Illu naggorissakkamik avatilik aserfallanneqannginnguatsiarluni immikkuullarippoq, narsaatillu avataani siamasillutik inissitsitersimapput illuusiat ujaqqanik issunillu qarmakkat sunaaffa nersutaatit inaat quillu. Tamakkuali ilaat inunnit nutsertunit inigineqalersimappunngooq. Nersutaatit savat amerlanngitsut ungalusap iluani takussaapput. Nunaqarfiup inui inersimasut meeqqallu inunnik aggersunik alapernaasinnguatsiarlutik illut eqqaanni aneersuarput amerlagisassaanatik.
Taamaalillutik inuit qallunaanik nunagisaanni naapitsipput.
#	
68
Kingunerilermat Arnaldip uppernarsillugu tusarpaa nuliani qitornanilu Sandnesimit angallatit ilaannut ilaallutik Østerbygdenimut kujammukarsimasut. Uillarninngorsorisaq ataataarussorisallu taamaalillutik kujammut isumannaannerusumut pissarsiortaaruttunilu periarfiginnerusumut annagiartinneqarsimapput. Taama uppernartumik tusagaqarnini Arnaldip eqqississutigalugu misigaaq, tassami qangali paasereeramiuk inooqatigileqqissinnaanagit. Panimminut Navaranamut asannissusia tamanit anneruvoq, misigisimareerporlu inuit inooqatigilikkani qimassinnaajunnaarlugit.
Taamaakkaluartorli maqaasisagaa tassa namminersorluni namminerisaminik ingerlassaqarluni inuuneq. Inunni inooqataapput suliassaqartuartarlutillu, kisianni soorlu qajartoqquneqanngillat. Qaannamik attartorlutik qajartulaartaraluarput, kisianni aatsaat ilaqarlutik. Namminerisaminnik qajartaaqqusaanngillat taamaattumillu qaannakkut piniarnermut periarfissaqarsimanatik. Inuit taamaaliornerminnut suna peqqutigisimanerpaat. Qajartaarumallutik kissaateqaraluaraangata inuit illarlutillu akiinnartarput: »Qallunaat taamaaliortussaanngillat.« Inungasup qaannamut ikiuitsup qajartornissamullu eqqarsaateqajuitsup ima nassuiarpaa: »Qimaaqqunnginnamisiuna qajartaaqqunngikkaasi.« Taamaalluarsinnaavormi. Taamaattumik nunagisimasartik tikillugulu nunaatigigaluami qanoq issusianik Arnald tusarniaasimavoq paasisimallugulu nunaqarfigineqarnanilu nammineq qimakkamiulli nunaqarfigineqarsimanngitsoq. Nunaqarfikuinnanngorsimavoq soorlu nunaqarfiugaluit ikinngitsut taamaalisimasuttaaq. Taavalu isummersimavoq nunaatigigaluani uterfiginiarlugu qularinnginnamiuk inuit inuusaasiat sungiuteriikkani iluaqutigalugu namminerisaminik inuutissarsiuteqarsinnaalluni. Taamalu isumalersimaneranut pissutaanerpaannguatsiarpoq Navaranalu namminerisassaminnik nunaqarfittaarusunnera.
Aasap ilaa iluatsitseriarami qallunaaqatiminik inunnillu ilaqarluni nunaqarfigigaluani takuniarpaa. Illunngua suli tamassaavoq kisianni aserfallassimaqaluni. Nersutaasivia quinnguilu taamaassagamimmi ilaatigut uppikaasimallutik ajortunnguissimapput, narsaatinngualu nunaatitaaqqaaramili nukini piffissanilu tamaasa atorlugit suliarisimasaa alliartorterusaarlugulu nakkutiginiartuarsimasaa suujunnaavissimavoq. Soorunalimi aamma uumasuutaasinnaasunik takussaasoqanngilaq, neriuutigiinnarpaa taakku tamarlisinneqarnatik qanoq ilisamilluunniit qimataminut iluaqutissanngortinneqarsimasut. Aserfallassimaneq takussallugu siumut naatsorsuutigereersimagamiuk nikalluutiginagu aalajangerpoq piorsariarlugu nunaqarfittaareqqinniarlugu. Inoqutissamisut naatsorsuutigereersimavai arnat Pualunap qanigisaasa ilaat inersimasunik angutitaqanngitsut kujammukarnerminni imminnut toqqammaviginnissimasut qimatsiumanngitsullu. Qallunaaqatimilu ilaat inoqutaajumallermattaaq iluatigitsaallugu akueraa. Inungasorli illariallattaariarluniaasiit akivoq: »Tassami iluamik inuuguma tamaani nunaqqatitaarisinnaagaluarpakkit. Kisianni nalunngilara aalajangersumik nunaqarfeqarnissamut naleqquttuunanga, uffa iluamik piguma utoqqalilereerama uniffissarsiuinnartariaqaleraluarlunga. Tassaasiit tungaanut kajungilersoorlunga kujammukaqqittussanik ilaaffissarsiuinnalersunga.«
Arnaldip aperinngiinnarpaa namminiinnaq imaluunniit ilagisani ilagalugit kujammukarniarnersoq.
Inungasumaasiit pasitsaatereerpaa: »Eqqarsaativit nalunanngissusii. Qitornakka inersimasunngulerput, angutit uumasorsiorsinnaanngulerlutik arnallu uineratarsinnaanngulerlutik. Uannit anaanartik attavigineruaat inuttullu perorsarneqarlutik. Uangaana ukioq manna ilagisama pisariaarutaattut misigisalersunga taamaattumillu iluarnerutilerlugu nunannut taqqavunga anngunniaannaruma, kisianni qimaananga qimaasutullu isigineqarnanga.«
Tamatuma kingorna Arnaldip Inungasoq takoqqinngilaa. Tusarpaa inunnut kujammut ingerlaqqittunut ilaalluni aallarsimasoq.
Arnat illumik qarmarnermik ilinneroreersut illumik iluarsaassisillugit Arnald umiaarannguamik umialiupallappoq angallat pinngitsoorsinnaannginnamiuk. Inuillu sumiikkaluarnerlutilluunniit qanoq pisoqarneranik tusarapallattarmata Arnaldikkut sulliseruttulersut umiat nalliupput, kingunerilermallu aamma allat, Pukerlukkut. Pukerluup qanoq isumaqarnissaa Arnaldip assut naalaarsimavaa ajorillarpani naalaannartussaajumaaramiuk. Kisianni Pukerluk inussiarnersaaginnarpoq. Arnaldimulli qujamasunnarnerpaaq tassa atortussanik tamalaanik nerisassanillu tuniorartikkami, asumi inuit tunisisut kitaani nunaqarfimminni naammattorsuarnik pillit. Taamaalilluni ukiussaq Arnaldikkunni annilaanganarunnaarpoq.
Taama Arnald nunaqarfigigaluamini nunaqarfisseqqippoq.
Ukiut tulleriit ingerlaneranni Arnaldip nunaqarfitoqqani perortilertorsimavaa. Angisuumik umiartaarsimavoq, taannalu angallatigalugu ungasinnerusumut pisinnaalersimavoq inuit sinerissami imarmiunik piniagassalissuarmi nunallit ornittarlugit piniaqatigisarlugillu qissiartarlunilu ammassisarlunilu. Illu najugarisartik allillugulu iluarsaallugulu pitsanngorsarsimavaa uumasuutillu inigigalui quillu ittujaarsaallugit peqqumaasiviliussimallugit. Inunnik nunaqqatitaarsimavoq najukkaminni aalajaatsuunngikkaluartunik, ilisarisimasatoqqaminnillu tikeraarteqartaannarput. Qallunaaqatiminit sumi tamaani najugaqartunit pissarissaarnerulluni atugarissaarnerullunilu inuuvoq. Qallunaat tamaaniittut najukkaminni aalajaannerullutik inuulersimapput inuit nunaqqatitaatik aarleriunnaaramikkit. Inunnik attaviginninngitsutuat tassa Lysefjordimiut, qallunaatut inuunerminnik iperaajumanngitsut skrælinginillu akaarisaqanngitsut.
Nunaqarfinnguami tassani Navarana ineriartorpoq meeraagallarami inequnarnera inersimasunngornerani pinnerninngorsimalluni. Angutaa kukkusimanngilaq aqqa »pinnersoq«mik kinguliaqusersimagamiuk. Suli inivitsinnanili ajuutiginnitseqalereerpoq inunnik qallunaanillu, kisiannili soorlu ajuutiginnitsimi arlaannaanilluunniit annerutitaqanngitsoq. Arlaata samminerulersoraluni ilungersuutileraanilu allamut sangusaraaq taamaalillunilu ajuutiginnitsini imminut kusakkeeriartortiinnarlugit. Kisiannili soorlu taamaannerat nuannariinnaraa.
Inuit kangerlummi nunassivissimanngillat kitaani sinerissami piniagassat imarmiut tikillugit nunaqarfeqaramik. Kisianni aasaraangat kangerluliartarput tuttunniarlutik kangerluullu piuminartuinik piniarlutik, taamalu pulagaangamik Arnaldip nunaqarfia tikittaannarpaat ilaannilu sivisuatsiaamik najortarlugu. Pukerlukkormiut aamma taamaaliortarput. Qangali arajutsisimaneerutereersimavoq Pukerlukkut ernerisa ilaata Maalutup Navarana ajuutigivillugu ajuutigilersimagaa nuliassamisullu naatsorsuutilersimallugu apeqqutiginagu Navaranap piumaneraani piumannginneraaniluunniit.
Taamaatillugu qallunaaq inuusuttoq Hélgemik atilik Arnaldikkunni najugassissimavoq. Taanna Lysefjordimiuusimavoq tamaani nunaatillit ilaannik angajoqqaalik, pinialeritunermilli angalaannartuugami angajoqqaani najoqqartortuusimavai. Ukiukkut aasakkullu kangerlussuit illugiit tamaasa tikittarlugillu najortarsimallugit. Taama angalaarluniaasiit Arnaldip nunaqarfianut pivoq tassanilu Navarana takullugulu ajuutigitsaannermit nunassiviinnannguatsiarluni. Inuk taanna Arnaldip iluarisaraa sullerissuullunilu piniallaqqissuummat inooqatikkuminartuullunilu, inunnillu asissuisutut malunnaateqanngilaq. Qallunaat inunnik asissuisut Arnaldip soqutigisarinngilai.
Arnaldip nalunngilaa pilluaraluarluni isumakuluuteqannginnerussagaluarluni Navarana ajuutigineqakisaartuuppat. Nammineq nunagisamini inuulersimavoq inuillu qallunaallu assigiimmik inooqatigalugit. Arnaldip nunaqarfia tassaalersimavoq inuiaat taakkua marluk naligiissutut naapeqatigiittarfiat. Inuit naggueqatiginngisani eqqumiitsumik inooqatigiilersimallugit aappaniffigisimallugillu kinguaassiffigisimallugillu taakkuattaaq ilagalugit nunagisaminut uterami aallaqqaataani kinaassuseqanngitsutut nunaveqanngitsutullu misigisarsimavoq nalornisoortarsimallunissaaq kikkut attavigissallugit, inuit qallunaalluunniit. Eqqarsaatigisaannarpai palasip Jonip hópimiup ilisimassusersuani atorlugu siumut eqqarsaatigisimasamisut nalunaarsimasai namminikkulunnguaq Arnald taamani tamakkuninnga eqqarsaateqajuitsoq ilisimatilluni: Inuiaat takornartat kujammukarlutik qanilliartuinnartut nunaqarfitsillu angujumaarlugu, taavalu tamakku eqqarsaatigilerlugit
misigisarlunigooq nunagisartik namminneq nunagiinnarsinnaanagu. Ilami siunissaq nalunartassusia: Arnaldip nammineq inuiaat takornartat taakku inooqatigilereersimallugit uterluni nunaminut tikeqatigai.
Inuiaat sorliit inooqatigissallugit nalornisoortaleruttorluni nunaqarfigigaluani kingumut najugarilersimavaa inunnik tikeraarneqartarluni uninngavigineqartarlunilu. Taamaalermat eqqarsaatimigut nalornisoornerigaluani iluatsikkiartulersimavai isumaqaleriartorami inuiaat taakkua marluk nunaqqatigiiginnarsinnaasut inuunerminnik qallunaajunerminnilluunniit annerutitaqaratik, inuiaallutik ataasiusut. Taamaassinnaassuseq nammineq nunaqarfimminni aallarnereersimasoraa, inooqatigiinnerlu taamaattoq nuna tamakkerlugu atortuuleraluarpat palasip Jonip piumaartutut isigisaa pisariaqassanngikkaluarpoq. Misigisamigut eqqarsaatimigullu ilisimareerpaa inooqatigiinneq pilissanngippat sorliit nunaaruttussaajumaartut. Inuit tamaanga tikiussimapput anisitassaajunnaarlutik.
Eqqarsaatit taamaattut allatut ajornartumik nalliukkaangata sapinngisaminik ingalassimaniartarpai maannakkut inuunertik eqqissinartoq eqqarsaataannarnit aserorneqaqqunagu. Ilami aserorneqartariaqanngilaq tamassaagami panimmi asallugulu tamanit pingaarnerutitami siunissaa. Namminerisaminik nunaqarfissinneranut pissutaasut ilagaat Navaranap isumannaatsumik siunissaqarnissaa. Navarana inuullunilu qallunaajusoq sumut saariarfissaarussinnaavoq, malugereerpaalumi taassuma nammineq inuiannut sorlernut atanini paatsiveerutereersimagaa.
Arnald isumakuluuteqarnaveersaaraluarluni taamaattunik isumakuluutissaqartaannarpoq, Navaranallu inunnik qallunaanillu ajuutiginnitseqarnerata aammalu arlaannaanulluunniit aalajangerumannginnerata isumakuluutai qamitsaaliortutut ippaat.
Ukiuulersoq tikeraartissaminnik ilimasueruttorlutik tikeriallartoq Maalutu peqatiminik marlunnik ilaqarluni. Arnaldikkut pisarnermissut tikeraartitik ajunngisaarfigaat aammami Pukerlukkormiut qaninnerusamittut isigisaramikkit. Arnaldip erniinnaq paasivaa Maalutu tikeraaginnaanngitsoq, kisianni Navarana piinnarlugu tamaannarsimasoq imaassinnaallunilu nuliarsartoq. Maalutu inussiarnersaarluni iserami Arnaldikkut ilataavat qallunaaq takuinnarlugu kiinaa allanngorpoq nalunarnani qallunaaq taanna Navaranamik ingiarniussisimisut isumaqarfigilereeraa. Unnusserput sulluni Maalutu qallunaap tungaanut qiviumissasoq. Navaranaluunniit pisarnermisut peqqusaarinngilaq. Arnald allamut saasaariniaraluarluni isumakulleriartuinnarpoq.
Aqaguani ullaakkut iteriallartut Hélgi qimagutereersimasoq.
Ullorortorlu aamma Maalutu ilanilu aallarput. Ulloq taanna unnugiamullu Arnald oqassarlersimallunilu eqqissiveqanngitsutut ippoq.
Ullut arlallit qaangiuttut qallunaat ilaannik Arnaldip nunaqarfianut tikiuttoqarpoq. Qanoruna oqaleriallartut: Hélgigooq nassaaraat innaarsuup killingani toqungasoq, nakkaaginnarsimannginnamigooq ikilersorsimavoq.
Pukerluup siuaasami ingerlanerat kinguaariinni oqaluttuarineqartartutigut nalunngilaa. Ingerlaarnersuarmimi pisimasut ilaat oqaluttuanngorsimapput aternik uppernaquserneqartarlutik. Avatap kinguaavisa atiisigut naluneqanngitsut siulimik taassuma aallarnigaa nangissimavaat, nunassaqqissullu tikikkaangamikkit uninngaannarumallersaraluarlutik anernermit Avatap pigisaanit peqquneqarlutik ingerlaqqittarsimapput. Oqaluttuarineqartartut ilagaat Avatap takorlooreersimagaa inuit nunataassaminni inuiannik allanik naapitsiumaartut, tamatumunngalu ilanngunneqartuartartoq tassa Avatap oqaaserisimasaa: »Ilissi tassa nunassarsi.«
Ingerlaarnersuaq imaalillartoq Avatap kinguaavi nunataaminni qallunaaqarfimmut anngupput. Pukerlukkut tamaani unissimapput inuttut inuutissarsiortuugamik sineriak najorlugu, qallunaat kangerlummiut nigorlugit. Kisiannimi avissaavissimasuunngillat inuit pisassat allat ornillugit kangerluliartarmata qallunaallu aamma taamatut sinerissiartarmata. Imminnut qanivissuunngikkaluarlutik akerariinngillat, ilami inuiaat taakkua marluk akornanni ikinngutigiinnernik aalajaatsunik pisoqartarsimavoq. Kisianni Pukerluup siuaasami anernerannik ilumioqartup immini pilersittuaannarpaa apeqqut manna: Taamaaginnartuassanerluni?
Apeqqut tamanna nammineerluni suli akissutissarserianngikkaa akissutinngorumaartumut pissutissaq siulleq nalliuppoq, tassa tusaramik ernermi Maalutup qallunaat ilaat toqussimagaagooq arnalerngusaallugu. Pisimasup tamatuma kingorna Maalutu nunaqarfimminnut utersimanngilaq tamaani arlaanni nunaqarfissikkallarsimagami. Pukerluk soorlu ilimasupilulersoq pisimasoq tamanna inuit qallunaallu nunaqqatigiinnerata qanoq inerneqarumaarneranut aallarniutaajumaartoq.
#	
69
Upernariartulerpoq soorlu aatsaat taama alianaatsigaluni. Nunarsuaq naajartorpoq aatsaat tassa uumasuuteqarfissaagaluaq. Eqqarsaatit taamaattut soorunami Arnaldip qaffassaaraluarpai, eqqarsaatilli nuanninngitsut isumakuluutillu qaffasinneruniaannarput. Silarsuaq upernariartorluni nuannertaqisoq soorlu nuannissuseerussimasoq. Illup silataaniippoq ivigaqarfik qorsooqqissilersoq, Arnaldip ivigaqarfiutitoqqani aliannaarutigisarumallugu naggorissartarsimagamiuk siornatigornilluunniit naggorinnerusunngortillugu. Ilami allaat eqqarsaatigisalersimavaa savaatitaaqqinniarluni. Tamassa ullaaralannguaq qupalorarsuppaluk, ilaat qaninnialereerput pisarnermittut illuutimi qarmaasa akornanni ineqarfitoqqaminnut uerisimasut. Tasama imaq sikorasaaq qulangiuaajutigalugu taateraat naajallu ingerlaartut ineqarfissuarminnuttaaq. Illut nigulaarlugit qaqqanit sivinganeq assigiinngitsunik qalipaatitaartoriartorpoq qoorortaq kuup aqqutaa naaniartorsuanngormat. Kuannii isserissut tungusunnitsut sivitsunngitsoq nerisassaalissapput. Orpikkat pilutassaat nutaat isiveriaannanngorput, qaqqallu soqanngitsuusaat sivingarnini paarnaqutit qorsooqqissereersimapput.
Ilumut isigisaq qangaappat nuannaarnermik ilungersimaneqaatigaluni alianaagisassaagaluaq, soorluluunniimmi qangaappat tikeraartunik nuiariakkut nuisoqassagaluartoq, kisianni pisimasup nuannaarutaarunnermik pilersitsisup kingorna tikeraartoqassaarsimapput. Qujanaannarpormi. Navarana eqqissiveerussimavoq, eqqissiveqarnani pisuttuarluni aallaruni tikissaaq suli eqqissiveerunnerusimalluni. Kiisa ataatani oqarfigisalerpaa tamaaniiginnarneq itinngunaqimmat allanniisariaqalerlutik.
Arnat Arnaldip inoqutaasa ilaat ullaat ilaanni iterpoq eqqissiveqarani. Taavalu ullorortoq Arnald illuaraatimi ilaat iluarsaallugu sulisoq ornippaa sinnattumininngooq oqaluttuukkiartorlugu.
»Uagunngooq siulerput Akisartu sinnattorajuttuugami sinnattugaalugooq asuliinnassanatik. Aammagooq kinguaavi taamaapput. Unnuaruna sinnattuleriallartunga angallat qallunaat angallataattut ittoq kangerlukkut ilummukariarluni sissittoq. Niooraleriallaramik inuit sakkulissuit. Isiginnaaginnarlugit timmut aallarmigipput. Taava tammaasarlugit takuleraraakka soorlu nunaqarfitta tungaanut ingerlasut, inuit qungujoqanngitsut, soorlu pilersaaruteqapiluttut. Tassani ersitsakkiartorusaarlunga ilaata nipittuallalluni ateq »Hélgi« taagaalu ueruatorlunga iterama allamik isumanngilanga: Allaanavianngillat, ajortumeeriartuisunuku. Uanga sinnattukka upperisarakkit ajunnginneruvoq piffissaatillugu qimaagutta. Tassa maannamiit umiaq piareersalissavarput.«
Aqaguani Arnaldikkut ilisarisimasaasa ilaat nunaqarflmminit ungasiartumiittumit tikiuppoq oqariartortoq: »Kalerrittariaqarassi kalerrikkiartorpassi. Lysefjordimiut Hélgip ilagisaasa iluartumik isumaqarnatik ornippaasi.«
Arnald taama tusarami eqqaaqqaagaa tassa Navarana. Imminik eqqarsaatiginngilaq, soorlu qanoq pisoqarnissaa tamaat assigiissilersimagaa, Navarana ajunngikkuni naammappoq, taanna siunissaqartariaqarpoq uannut siunissarisitaasumit pitsaanerusumik. Navarana aqqutaalluni inuit qallunaallu kattukkiartuaassapput. Oqariartortoq kaajallaannangajak uterluni aallartorlu inoqutini ornippai oqarfigalugillu umiaq nassatassatillu piareersimagunikkit maannakkut aallaqqullugit, ikeq ikaarlugu nunaqarfinnguaq nalunngisartik tikinniaqqullugu. Tassani nunallit Arnaldikkunnut takornartaanngillat. Oqarfigai nammineq aallaqataanngikkallassalluni malinnaajumaaramigooq. Inoqutini tamaasa aallaqqugaluarmagit najortitoqaata qallunaap utoqqassannguup oqarfigaa umiap inussai naammammata nammineq inoqusersorumallugu. Taamaaliorumammat Arnaldip akueriinnarpaa.
Pikereermata sissamut ateqatigai Navaranalu kingulliulaarlutik. Umiap inussai issorareersut Navarana kingulliulluni ikileraluarlunilu tassanngaannaq ataatani saaterpaa sakiaanullu pulluni nunuinnarsinnaajunnaakkaminik qissaserluni. Arnald taama piniarani malugilerpoq namminertaaq qullini nakkaasut. Paninilu pigallarani imangiimilersorlu taliatigut tiguaa isussuinnangajallunilu oqarfigalugu ilassani utaqqisippallaaleqimmagit ikeqqullugu. Navarana naalalluni ikisorlu umiat avalapput, nuunnguamullu tarrikkiartorneranni Navarana punngaffimminit massinngilaq.
Umiat tarrittullu Arnald aappanilu oqaaseqaratik illuminut majuarput.
Arnaldikkut qanoq pisoqarnissaanik utaqqiinnalersut aqaguagussunnguani ualimut aallartorlu anguterpaat nuiariamit nuipput Arnaldikkullu tungaannut ingerlalerlutik. Arnald aappamilu illumik saavani qeqarlutik utaqqivaat soorlu tikeraanik aggersunik takusaqaraangamik taamaaliortartut.
Angutit tikiukkamik Arnald alilaarlugu saangerlugulu aappaa usserpaat nigoqqullugu. Soorunami taanna inunnguutsiminilli kiffaannaagami angutinut namminerisalinnut naalaannartussaagami nigorpoq. Angutit anguttarissuupput atisamikkut Arnaldikkut nunaamiunit qallunaarpalunnerit isikkumikkullu periaatsimikkullu nalunanngitsut qallunaaqatiminnit tikisaminni nunalinnit pingaarnerutittut. Taamaassusiat paasillugulu Arnald malugaaq qeqqarissilluni. Inuttut atisaqarpoq, qallunaarpaluutaali tassa nujarsui qaamasut silalisimalersut, qeqqarisseriaramilu angutinit tikiuttunit minnerunngilaq.
Angutip utoqqasaap ilaminit sassalaarluni Arnald aperaa Arnaldiunersoq. Taannaalluni angermani apereqqippaa: »Naammi taakku skrælinngit ilagisatit?«
»Ilagisaqanngilanga, maannakkut angut una kisiat ilagaara.«
»Tusarpugut skrælinngimik nuliaqarsimallutillu taassumannga paneqartutit. Ilisimagaluarpiuk qallunaajugavit skrælinnginik inooqateqartussaanak?«
Arnald ilimasussimanngikkaluarpoq tamatumuunakkut taama erseqqitsigisumik taamalu piaartigisumik saassunneqarnissaminik. Misigaaq qamuuna annersinneqarluni kamaammerlunilu, oqaasissanilu sakkortunaarlugit anileraluarlugillu imminut tangertarpoq. Ussat una eqqaavaa: Kamassaarneqaraanni kamannaveersaartariaqarpoq.
Sapinngisaminik eqqissisimaniarluni kisianni ersarissilluni akivoq: »Isumaqarpunga inuuiaallutalu inuusugut qanoq iliornermikkut naalagarsiortitassaanngitsut inooqatigiinnermi malittarisassat unioqqutillugit aseruutissiuinngikkunik. Inuit ilissi skrælinnginik taasartakkassi ilaannik nuliaqarsimallungalu taassumannga paneqarnera kimulluunniit ilerasuutissaqarfiginngilara uanga inuttut pitsaalisaanngitsutut nammineq aalajangigassarigakku. Aalajangersimaneralu tamanna maannamut peqqissimissutiginngivippara nuannaarutigiinnarlugulu.«
Soorluuna tikiuttut oqaluttuat akunnattuungalersutut ilisoq, Arnaldip taama erseqqitsigisunik oqaaseqarnissaa ilimagisimannginnguatsiaraluaramiuk. Taava nipangersimammersorluni oqarpoq: »Oqaatsit tamakku ima paasisariaqarsimanerput skrælinnginut kattutingaarsimagavit taakkua ilaata qallunaamik toqutsinera iluariinnarsimagit?«
»Uanga eqqisseqatigiilluni inuunissaq piumasaralugulu anguniagarigakku toqutsineq inooqatigiinnermut aseruutissaasoq akuersorsinnaanngilluinnarpara.« Taavalu oqaatsini qanoq ilassallugit nalornisuulinnguatsiaraluarluni nangippoq: »Hélgip Lysefjordimiup toqutaasimasutut oqaatigineqarnera eqqarsaatigigussiuk toqutaasimasutummi oqaatigineqartumik allamik ilisimasaqannginnama kiarpiaap toqutsisutut pasineqarnissaanut uppernarsaataasinnaasumik ilisimasaqanngilanga.«
»Uppernarsaatissanik pisariaqanngilagut. Uagut nalunngilarput Hélgi tamaani najugaqartillugu skrælinngit ilaannik angummik inuusuttumik tikeraartoqarsimasusi illit skrælinngit arnartaasa ilaannik paninnik piniarnittumik. Uanga Hélgip ataatagaanga. Illit paninnik skrælinngimik anaanalimmik sammisaqalersimanera akuersaarsinnaanngilluinnaraluarlugu, ilami allaat Hélgi nammineq pisuusutut isumaqarfigisinnaagaluarlugu, toqutaanera pillugu qanoq iliuuseqanngitsoorsinnaanngilanga, ataataasutut, taavalu aamma qallunaajusutut.«
»Qanormi iliuuseqarniarnerit kimut tutsissagaluarakku?«
»Tamatumuunakkut kinaassuseq apeqqutaatinngilara, Hélgilluunniit toqutsisaa ujaarissallugu pisariaqartinngilara. Pissutaasutulli uagut aalajangiussimasarput tassa illit skrælinngit ilaannit paneqarnallu skrælinnginik inooqateqarsimanngikkaluaruit Hélgip toqutaaneratigut qallunaat nikanarsarneqarnerat pinavianngikkaluarmat.«
Arnald akissutissaaruttutut nipangiinnartoq akerlia nangippoq:
»Oqaloqatigiartorlutit tamaannganngilagut, kisianni qanoq iliuuseqariartorluta tamaanngarpugut. Nalunaajaatiginiakkavulli tusarteqqaarallartigit. Uagut qallunaat Lysefjordimiusugut paasisimavarput skrælinngit nunaqarfitsinnut tikiunneratigut qallunaatut inuullutalu ataniarnitsinni navianartorsiortinneqalersugut, taamaattumillu qanoq iliuuseqartariaqalersugut. Isumaqatigiippugut ataannarsinnaanissatsinnut ulorianaataasoq skrælinnginik inooqateqarneq, tamanna aqqutigalugu skrælinngit uatsinnut kattukkiartornissaat taamalu immaqa uagut immikkut inuiaassutsitsinnik nungutitsisinnaanissaat navianartutut isigaarput. Skrælinngit saassutissagaluarpatigut akiuussinnaassuseqarpugut, aammalu saassussiniarnissaat ilimaginngilarput inuit taamaattut qunutuummata. Kisiannili soorlu oqareersunga, akornuserniagassarput tassa qallunaaqatitta skrælinnginik inooqateqarnerat, illillu qallunaanut taamaattunut ilaavutit allaammi qallunaat ilaata toqutaaneranut pisuusutut oqaatigisariaqarlutit, taamaattumillu paasissannguatsiarpat qanoq iliuuseqarfigisariaqaritsigit.«
»Qanormi taava iliuuseqarfiginiarassinga?« Arnald aperivoq.
»Aajuna ilarput angallataatilik, maanngaanniit uterutta Østerbygdenimut kujammukartussaq. Utilerutta ilagissavatsigut, taavalu taassuma angallataanut inuttaallutit kujammukassaatit nuliat qitornatillu taqqavani nunasisimasut ornillugit.«
Arnald sallaallilluni oqarpoq: »Piumanngikkumami?«
»Oqareerpunga pinngitsoorata qanoq iliuseqartariaqartugut,« akerliata erseqqissilluni akivaa. »Piumanngikkuit allatut iliuuseqartariaqassaagut.«
Arnald nakappoq. Nalunanngilaq eqqarsaatai sumiittut. Pigallarani sallaatsumik, tassaqaluunniimmi oqarfigisami tusaasinnaasaanik oqarpoq: »Ilissi piumasarsi uangalu piumasara pilit. Uanga pinngitsaalisaallunga Navarana nunaqarfigalu manna inuillu ungagilikkakka qimassinnaanngilakka.« Taamalu oqarluni illuminut iserpoq.
Arnald illuminut isermat tikeraartai qeqaannaraluarsinnarlutik nunamut issaapput nipikitsumillu oqaloqatigiilerlutik. Taamaalluni ilaat ersarissilluni oqarpallappoq: »Terianniat pujoorfigalugit anisaartaraluarmigaat.«
Taava pisortaata Arnaldip inoqutaa naalakkerpaa innermik aalleqqullugu. Taassumalu iperamineq orsumut misutaq ikumatillugu aggiummagu oqarfiginaguluunniit ussersuullugu peqquaat illu kaajallallugu tunngavianit ikikkaqqullugu. Naalakkigaat naalattussaannaagamimi taamaaliorpoq. Illup ikumarnga qullariartorluni ikummarissiartuinnarpoq, taamaattormi pigallarani ingussorarluni qarmai ilummut nakkarmata ikuallannerugaluaq pujuinnanngorpoq, anoreqanngingaarmat pujoq tappavani issoqqaarissilluni. Taava pujoq milliartulersorlu tikeraartuusaartut nikuipput Arnaldillu inoqutaa ilaliullugu utimut aallarlutik.
Arnaldip illumini ikuallagaanera tusaralertorneqarsimavoq. Ullut arlalinnguit qaangiuttut Arnaldimut qaninnerusimasut ilaat nunaqarfianukarput illualu ingussorarsimasoq qulaaniit assallugu iserfigalugu. Innangavimmini nalavoq ikuallagussaasimanani annoraaminikoq nutaanngilisimaqisoq kiinnaminut matuliussimallugu. Ilaasa ilisaraat taannaasoq Hópip oqaluffikuata altariata assiliartaa Arnaldip toqqortaa tikeraartimi ilaannut saqqummerlugu oqaluttuarisartagaa. Inuit taakkua Arnaldimik nuannarinnittut ajunngitsuliorfigineqartarnerminnillu puiguikkaartut isumaqatigiillutik Arnaldip timaa Hópimut ingerlappaat oqaluffikullu iliveqarfinnguani palasiugaluup Jonip sanianut iliverlugu.
#	
70
Navaranap qimarnguffimminiitillutik ataatami illumini ikuallagussaanera tusarpaa. Tusaqqaarsimaleramiuk soorlu qanoq iliallaatiginngikkaa. Ilani aliasullutillu upittut sianiginngitsutut illugit angalaarpoq, namminiinnarli pigisaminik eqqarsaateqarnera eqqissiveqannginneratigut oqassarlerneratigullu nalunannginnguatsiarpoq. Tassami namminiinnaq pigisaminik eqqarsaateqarpoq itisiartuinnartitaminik. Eqqarsaataasa tunngaviat tassa suussutsiminik, inuussutsiminik qallunaajunerminilluunniit paatsiveerussinera.
Ilitsorileramili ineriartornermini attaviginerpaasimasaa tassa ataatani. Taassuma atini inuttooq qallunaat ilisarnaatitut taaguusiuttagaannik uigusimavaa, taaguullu taanna »pinnersoq« inuit tamarmik aterminut uiggiuttagaat namminertaaq pigiliussimavaa perroorutigalugulu nalunngilluarlugu niviarsiaraqatiminit kingornalu niviarsiaqatiminit inuppaluttunit allaalluni pinnernerulluni tamakkununngalu naligititassaanani. Asulumi angutaata meerannguuneranilli qallunaatut oqaluffigisarsimavaa ilinniartittarlugulu. Ilikkajaariartuutigaalu qallunaat oqaasii inuit oqaasiinit pingaarnerutillugit atorniartaramigit. Tamannalu pissutigalugu qallunaat ataatami nunaqarfigigaluanniittut tikikkamikkit nunaqqatigilerlugillu artorsaatiginagu oqaasiisut oqaloqatigisinnaavai uffa inuit allat taama sapersut. Taamaanneratalu inoqatiminit allaassutsiminik misigisimareernera suli annerujartortissimavaa.
Nammineq inersimasutut suli misigilertinnanili nuliassatut pisserineqartalereerpoq. Niviarsiatsiat naligisani uineraleraluarmataluunniit aalajangersumik angummik sammisaqarnissaminik eqqarsaateqanngilaq, aammami niviarsiatsiaat ueqalerlutik inuunerat suliaallu eqqaallugit usorineq ajuikkamigit. Ajuutiginnitseqaleraangami nuannariinnartarpaa ikasaatigalugu ajuutiginnitsimi ilaat samminiartuusaariarlugu taanna taamaatillugu allamut saattuusaarluni taamaaliukkani qinngariilersikkaangamigit. Ajuutiginnitsimi piniarnitsiminilu qasuttuisaarnerpaaq Pukerluup ernera Maalutu soqutiginngivikkaluarlugu soqutiginninnginnermik iluamik ersersitsivigineq ajorpaa ataatani piinnarlugu, Pukerlukkormiut tassaammata inunni ataatami qaninnerpaasutut isigisartagai pissuseqarfigisartagaalu. Taamaattumillumi immaqa Maalutu qasuttuisaarpallaaqaaq.
Navaranap imminiunngitsumut asannissuseqarnerminik misiginneqqaarnera takkuppoq taamani Hélgi angalatooq nunaqarfimminnut tikiummat. Taamalu arnatut inersimalersutut angutip tungaanut misiginninnerata erniinnartaaq paasitippaa angutip taassuma asanninneqarfigigaani pileritsariarnerinnaanngitsumik, kisianni isummami sorlalimmik. Ataatani ilagalugu isersimaqatigiileraangamik
nipaatsumik ilagiittarput, malugalutilli imminnut paasisimallutik. Ajuutiginnitsiminut piniarnitsiminullu allanut misigissuserinngisaannakki tamanna misigalugu imminut isumaffigisarpoq: Taamaassimavoq uangattaaq Hélgitut qallunaajugama. Tassalu inuiannut kikkunnut atanerminik erseqqissumik paasissutigeqqaagaa.
Ilagiinneq nuannileruttortoq Maalutu ukiup taamaalinerani tikinnissaminik ilimagineqarnani takkuppoq. Navaranamuna nammineq Hélgi oqarfigisimagaa qimagukkallaqqullugu Maalutukkut aallarpata uterumaarmat. Sunaaffali taama piniangaarani pinerlineqarnissaanut innersuutiinnarsimallugu. Isummani ilassimasutut ittut eqqissilluni ilaajarnialeraangamigit paasiartorsoraa asasaminik annaasaqarnermi qallunaanut qaninnerusunngortissimagaani. Isummanili tamakku ataataminut nassuiarneq saperpai. Nalunngilaa ataatami inuiaat taakkua marluit eqqissisimaqatigiillutik nunami taannaasumi inooqatigiinnissaat pingaarnerutikkaa taakkuninngalu inooqatiginninnermigut tamanna anguniagaralugu. Kisianni ataatami namminermisut paasereersimasariaqaraluarpaa tamanna kissaataannaasoq eqquuffissaqanngitsoq. Taamanilu ataatani avissaaleramiuk sanngiissutaata ilaa tassa ataatami ajorsartussanngornini paasereerunaraluarlugu uteriarnianngimmat.
Aqqutissaqaleriarmat Navarana Anavikimut aallarpoq tassanilu ilisarisimasamik ilaanni inissilluni. Tassaniimmersorluni naapippaa qallunaat Lysefjordimiut nuimanerit ilaat, misissuiartortitaallunigooq qallunaaqarfinni angalaartoq. Taassuma inunnik akaarisaqanngitsutut tusaamanarluartuugaluartup Navarana takuinnarlugu pinnissusia kusanassuialu akiorsinnaasimanngilai. Navaranallu qallunaamik attavigisaminik ujarliinnalersup angutip taassuma imminut pinnasornera ilassilluarpaa nunaanullu angerlaqatigalugu.
#	
71
Inuit kangerlussuup qallunaaqarfiup qallunaat Rangafjordimik taasagaata paavani najugassarsisimasut kangerlussuaq taanna pulasaraluarlugu kujalia qallunaat Lysefjordimik ateqartitaat paangertaraluarlugu pulaniartarsimanngilaat. Inuit kangerlunnik paanngikkaminnik kajungernartitsiuartaraluarput kajungiinnarlutillumi pulaniartarlutik; kisianni kangerlussuaq taanna soorlu kajungernaatsoq qaqqarsuarnik portusuunik sivinngarissunik illuttut sinaakkutilik. Sullorsuugamilu anoritusimaqinerami anori aniatitaa sakkukillinani sineriammut takkusimaartarpoq. Taamali kajungernaatsuusaartigigaluarluni qinngua allaalluni qallunaanut nunassaqqissuusimanerami oqaatigineqartarpoq qallunaarpassuaqartorooq, kisiannigooq inunnut kusakkisaanngitsorsuarnik.
Inuit kujavartertut ilaat kangerlussuup paani nunassereersimasunut unikkaluarsinnarlutik kujammut imaluunniit ornigassanut allanut noqqillassimajuartarput. Taamaallutik umiat ataatsit pileritsavipput kangerlussuaq kujalleq pulajumallugu. Nangarnissaqannginnamimmi taama aallarput.
Aallaramik tutsiuteqqinngivipput. Kangerlussuup paavani kujataanilu nunallit umiat pulasut anillannerinik kujammukarsimanerinilluunniit sianigisaqanngillat, angalasut nunaqarfioreersorsiorlutillu inulinnik aqqusaariniartarmata arajutsisussaanngikkaluaramikkit, anillassagunillumi kujammukassallutillu aqqutissaat arajutsivissaanngikkaluarmat. Tassa tutsiutinngitsuuinnavipput.
Taamaallutik pasitsareersimallutimmi kangerlussuup tikittakkamik qallunaavisa oqalunnerannit paasivaat qallunaat Lysefjordimiut umiat pulasut inui tamakkerlugit inuartarisimagaanngooq.
Kangerlussuarmut kujallermut pulagaluarlutik qallunaanit inuartarineqarsimasut tutsiummata inuit kitaamiut kamattorsuupput akiniaajartornissartillu kisiat eqqarsaatigilerlugu. Tusarput qallunaat Sandnesimut eqqaanullu katersuutilersunngooq, qallunaaqarfiit inuit tikittagaat ikinngitsut inuerussorpallareerput.
Pisimasut tamakku pissutigalugit Pukerluup apeqqummut immini saqqummersartumut »taamaaginnartussaanerluni«mut akissutissani aalajangiussimavaa: »Taamaaginnartussaajunnaarpoq«. Qallunaat inunnut akeqqereeramik akeqqerfigisariaqalerput. Siulimik oqaaserisimasaa »ilissi tassa nunassarsi« eqquutissappat tamatumannga qallunaat peersittariaqalerput. Nunaqqatimi akiniaajartortariaqarnermik imminerminut oqaaserisartagaat isumaqatigalugillu akuersorpai. Nalunngilaa nunaqqatimi qallunaanut sorsukkumanerat akiniaajumaannarnermik pissuteqartoq, namminerli taakkunatut isummersimanera akiniaaneruinnarani peersitsiniarnermik pissuteqarpoq.
Qanoq iliornissartik Pukerluup isumalioqqutigilluarpaa. Piareersarluagaanngitsumik sorsunninneq ajornaqaaq qallunaat sorsugassat imaannaanngitsorsoorpalummata. Angakkumik ilisimasumik peqateqarluni piareersaasariaqarpoq. Allatummi ajornaqaaq nammineq angakkuunnginnami angakkussatut perorsagaasimannginnami. Angajuni Issugaarsuk eqqaasarpaa angakkussatut perorsarneqarsimasoq siulersuisussaagaluarlu, sunaaffali aamma nalunartut pissutaallutik taamaattoqassanngitsoq.
Nunaqqatini angutit isumaliutiminik tamakkuninnga oqaluttuummatik akuersorpaat, soorlumilu ilaasa aatsaat silartik qaammaaleraat akiniaarusuinnarnermit mianersortariaqarnerup pisariaqassusia eqqaanngitsuulersimagaluaramikku, uffalumi misigereerlutik qallunaat imaannaanngitsorsuusut. Angakkumik ikiortissaaleqineq eqqartorneqalermat ilaat oqarpoq: »Avaninnguarooq nunaqaraluarujoq angakkoq Ilik siornaammat kujavartut ilaat, serranermullugooq ajukkunnanngitsorsuaq.« Oqaasialu nangiinnarlugu alla oqarpoq: »Aammagooq qallunaat inuartaat taassuma eqqarliinik ilaqarput.« Allallu ilaaqqupput: »Immaqa taava periusissaarutiinnartutsiarsuaq.« Pukerlullu naggasiivoq: »Immaqami siunersiartoraluaraanni pisinnaappallu maanga tikeraarsaraluarlugu.«
Ukiassariartulerluni unnulernerani taarsisarnera malunnarsereersimalersoq umiat pingasut inugasaartorsuit amerlanngitsunik qajartallit kangerlussuakkut Lysefjordikkut ilorpartilerput. Silalu alianaak qaqqarsuup inuit Kingittorsuarmik ateqartitaata kangerlussuup paarsisaata nuua aappillerluni. Kangerlussuaq ammaqqorlugulu tappavunga qilliinnavissuuvoq qaqqarsui illugiillutik imaanut tarranissimallutik. Unnuatsiaq ingerlagamik qaajartulersorlu tammaarfissaqqissumik naammattuuigamik tammaarput, tassani unnuaannakkut ingerlasarniaramik.
Umiat qaannallu amersimapput unnerinnangajannik tamaana akunnermikkut qernertortarasaartunik, asulumi taamani kangerlussuaq iluliaqajuitsuungajattoq iluliarasaaqaluni, asumigooq taamaalisaq, taamaammallu umiat qaannallu soorlu iluliatsiannguinnaat. Taama ilorparteramik kiisamiuna qallunaanit takuneqariarnatik Sandnesimit ungasiaraluartumi toqqorfissarsillartut. Angallatitik orpigarsuit killingannut inissippaat orpikkanillu qallersorlugit nunakkut angalasunit pakasarneqassagaluarunik suussusiinik ilisarnarunnaarsillugit.
Ilimmiunagooq angakkuissuaq, avanigooq Nuussuup eqqaani alliartortoq, pooqarlunigooq inunngorsimasoq, taamaattumillu erniuniariarluni angakkussiaareersoq. Kujammukaartunut ilaaqqulluni kujammukalersimavoq ingerlaarnerminilu tusarsimalluni taqqavanigooq kujasissumi naggueqatiginngisaminnik inoqartoq qallunaanik taaneqartartunik. Nammineq qallunaanik takusaqanngisaannarsimavoq, kisianni tupigisarpaat qallunaanik oqaluttuallaqqissusia nunaannik, atisaannik pisaasiinillu, ilamigooq allaat qallunaatut oqannguararaaq. Tusarnaartaasalu soorunami upperisarpaat angakkuussusersuarmigut tamakku arajutsisimanaviannginnamigit. Taamaanninilu aamma iluaqutigisimallugu qallunaanik naapitseriataarnissaminut piareersimareersimavoq. Iliarsoqqinnguaq meeraaraammalli tigummisarilersimasartik piuarlisimavaa qallunaanut isiginngisassaliaralugu. Ilamigooq allaat qallunaat atisaat assilillugit atisaliortissimavaa, qallunaanillu takusareersut oqaatigaat allaneqanngivippunngooq.
Sunaaffa qallunaaqarfik qanillillugulu Ilik arlaanni nunaqarfississimavoq kujammukaqqinniarunnaarluni. Kisianni ilagisaasa ilaat qallunaanik takunissaminnut pilerivallaat kujammukaqqissimapput tassalu qallunaaqarfik kujalleq pulagaluarlugu qallunaanit inuartarineqaannarsimallutik. Ilik tamatuminnga paasisaqareersimallunimi kujavarteqqinnialersorlu Pukerluup tusarniaasitaasa tikissimavaat kujammukaqatigisimallugulu. Ilik oqarsimavoq: Taannaqamigooq qallunaarsinngitsuussanganani.
Qallunaat isiginngisassaat misiliiartortitaassalluni piareeraluarpoq. Kisianni aarlerinaqutaasoq tassa Sandnesimiut qallunaajunngitsumik ilaqarsimammata, tassalu taanna Navarana Arnaldiugaluap pania affarmik qallunaaq affarmillu inuk, kiisami aalajaatsumik asannilersimanerlunigooq naalakkat ilaannik inooqateqalersimasoq. Qallunaat isiginngisassaat taassuma takusuussagaluarpagu pilersaarutit pikissutillu tamarmik aserorneqartussaapput. Taamaattumik Iliup ataasiarani oqaaqqissaartarsimavaa suliassani suliarileruniuk taassumunnga takutinnianngilluinnaqqullugu.
Toqqorsimaffimminnut tikissimatsiaannarlutik qallunaat isiginngisassaat misissuiartorluni Sandnesimut aallarpoq. Erinigilillarlugu ilami inuit nukingertuuleramik uterluni tikippoq iluatsitsisimannguatsiarluni.
Tassami. Oqaluttuarpoq misissoqqusat misissorsimallugit takuneqanngitsuusaavissimallunilu. Qallunaarsuinngooq akornanni angalaaraluaraangami soorlu malugineqassananilu takuneqassananilu. Taannagooq Navaranaasorisani ingalassimaniartarpaa, kisiannigooq qallunaatut atisaqarlunilu taakkunatut oqalukkami inuussusianik aalasinannginnami, qallunaanngorsimannguatsiaqigamigooq.
Ullaassanngoriartorluni qaammariartulernera saassussiffissaqqinneruvoq. Unnuliinnarmalli angakkortaat Ilik serralerpoq isersarnersarluni, sikunik ilorparsaalluni, uffali ullup taamaalinerani isersarneqajuikkaluaq. Taamaallunimi qatsungariarsinnarluni isersarnaanngualerpoq sakkortusiartuinnartumik, tassalu aamma ilulissat ilorpariartulerlutik. Taavalu unnuaalersorlu ilulissat ilummut ingerlaartut nalleraatik umiat sorsuttussanik inullit toqqorsimaffimminnit avalapput, sikullu akornannut pigamik sikunit immikkuussusiinik allaassusiinillu nalunarsivinnguatsiarput. Angakkortaat serrajuarsinnarpoq, tamatumuuna qallunaanik sinnassaalluni. Ingerlagamik ingerlagamik nunaqarfik ornitartik tikingajavillugu qallunaat isiginngisassaata innersuutaanut tulapput qallunaat arajutsisilluinnannguatsiarlugit.
Qallunaat suli illuminnit anisoqanngitsut inuit ipeqqanik ikumasunik tigumiartut illorsuaq kaajallallugu ikittaalerpaat piseriartartussat alisimatsiarlutik piareersimasut. Aarimmi illu ikumallualivissorlu qallunaat anialerput, anisullu inuit piseriararaat, ilaat orlorartut ilaat qimarrattut. Uivinnguatsiangaaramik akiuunnissartilluunniit isumaginnginnguatsiarpaat massa ilaat sakkulisaraluarlutik.
Taamaallutik marluk kinguleriisungarlutik anipput sulilu piseriarneqariaratik illumut tarreriarlutik arpaannaq qimaallutik aallarlutik. Navaranamik takunnissimasut ilisareqqajarlugu tassaatippaat taannaasoq, qularnanngitsumillu qallunaaq inooqatini aapparigaa. Taakkuussusiinik pasitsaatiinnaq Maalutu peqatiminik malitseqarluni aallarsarpoq. Qimaasut siuangaatsiaraluarlutillu arnaq kingulerutimisaartalerpoq, angutillu utaqqimaartaraluarsinnarlugu malersortitik aarlerilersimanerlugit kiisa utaqqissaarpaa. Taamaakkaluartorli arnaq malinnaalluaqaaq.
Malitatik itussaannguakkut tarrisimalersullu malersuisut tarriffiannut anngukkamik takoriallaraat angallat kangerlortannguami kuup akuani inissisimasoq. Qimaasullu taanna toraaginnarpaat. Malersuisut oqillatsillutik ammut aallartullu taavaana angut sissaq tikillugulu nangaajallanngivilluni avammut tingisoq, nalullunilu angallat tikikkamiuk taama qaqqivigereerpaa. Arnaq sissaq tikikkaluarlugulu unippoq nilliallunilu imaanut avalakkaluaraangami utertarluni. Taamaallunimi malersortimi tikilivikkaannilu nipini illugalugu avalaviinnartorlu Maalutup pissiffigaa tigullugulu sissamut amorallugu.
Tassalu ullaanngoriartornerata anoraa anisarneq nalliulluni sakkortusiartuinnalersoq angutip angallammi tingerlaataa amuaa tinimukalerneralu iluatsilluguttaaq avammut silammullu aallarluni.
Navarana sissami paloqqavoq niaqquni talerminut tutsissimallugu timini tamaat sajutsillugu manittorluni. Maalutup ilaasalu saniani qeqarlutik takuaat palunngaffiata ilaa aammik sitsiuttumik aappilleriartuaartoq, nipaalliartuinnarlunilu nipaarummat aalariartarunnaarlunilu soriusissaarullutik isiginnaaginnarpaat.
#	
72
Pisimasut tamakkua kingornatigut Pukerluk iluarunnaarpoq. Unnuakkulluunniit sinissaarluni eqqissiveeruteriannguarluni nukissorniartaleqaaq paariinnartariaqalerluni. Ilaanni silattuumisutut illunilu asimut aallararaaq mulugunilu muluguni tikissaaq atisai ataneerutivissimallutik. Tikikkaangami oqaluttuarniartaraluarpoq paasissaarpiassananili oqaatsit suut atortarneramigit. Oqaaseq utertuagaa tassa »soqqaamaasiit«. Oqaluttuaatinik ilisimasut tamanna ima nassuiarniartarpaat: Soqqarsuarooruna naapissimagaa, imaluunniit: Soqqanngooq anernerata ajortup pulagaluaqigamiuk. Taama tikikkaangami eqqissisimalertoraluarluni putuilluni putusaraaq aserorteriniartarluni sakkulersorniartarlunilu, tassalu inoqutaasa toqqorterutiinnaq, paariinnaq, illuminni inersimasuinnanngorlutik meerartatik allamut nutsertillugit. Piniarniarusoruttorlutik angutit ilaat paarsinermit aallassaarput. Asiarluni aallaraangat utinngitsooqquniarlugu utissaaq iluarseriarsimanani.
Taamaaginnalermat qatsulluinnaramikku erneri ningaavilu isumaqatigiipput qilersorumallugu. Taamaalluniaasiit ilaanni angalasimalluni tikissimalerluni putuillarmat tigguteriarlugu allunaanik alissianik talii qilersuuppaat. Pukerluk pikikkaluarami pikikkaluarami naggataatigut qasusimalluni ilalaaginnalersorlu akiarlugu annikkamikku quit arlaannut ilivaat oqortunik allissersorlugu, qilersorneqarnini sallaallisaatigiumaarsoralugu. Soorunami isumagikujukkaluarlugu unnugiamut takunianngitsuuinnarpaat.
Unnulluni illuminni eqqissinissartik piukkoorutigileraallu taqqama soriallartoruna nipini illugalugu torsuutsigut iserterpaluleqaaq. Arnartaat illermut qimarrattut angutitaat naalaruluttuinnanngorput, isertertormi allaanavianngilaq Pukerluk. Aarimmi katakkut puttuteriallartoq taanna, oqalorussaatigalugu illartarniarlunilu nipimik pitsaanngitsumik nipilerluni. Surnik qileruteqaraluanngilaq, inuk nerissaarneq qanoq nukeqarsimatiginerpoq.
Iserami kataap killinganut qeqqiinnarpoq nipangillarlunilu. Tassani suli qeqarluni najangariartalerlunilu isini qerluttutut ilisalersut uppeqqajaaginnaq timmut aallarpoq, illerlu tikiitigalugu naallullunilu taama aalariarluinnanngilaq. Ilaasa tassani sivisuumik isiginnaaginnaraluaramikku naakkigilersimallugu inaanut iluarsivaat qipillugulu. Taamaalioraluarmanniluunniit aalariaaminngilaq. Allassaanavianngimmammi tassani toqutsiiarilerpaat anernerata suli qimanngikkaluaraa.
Toqutsiiallugooq toqugallassanatik. Qaagami ulloq naagami unnukkami kiisa
aamma aappassaanik qaamut aallarpoq Pukerluk inimini suli aalarianngitsoq, anerteriuarlunilu.
Qaaleraa iterami ila eqqissisimangaarami. Nererusulluni oqarmat soorunami nerisassaanik tunilerpaat, soorunami nererusussaqaaq ajortunngoramili ullorpassuanngorput iluamik nerisaqarsimannginnami. Nerigami nerigami naammatsinnguatsiarlunilu maannakkut iluamik innarterami kingumut sinilerpoq ualimullu aallarnera tikillugu sinilluni.
Itersimalerluni massikkami oqaluttualerpoq qanga ajunngikkallarnermisut nipeqarluni oqaaseqarlunilu: »Sinnattullaramaasiit eqqumeeqaaq. Soorlu qaqqami qaqqarsuavut alianaagisakka qeqertarpassuillu imarsuarlu isiginnaarujoortillugit takulerpakka inuit atikkut nueriaraangamik illuatungaanut tarrikkiartorlutik ingerlasut. Siulliit tamakku ilisarnarluinnarput avanersuaq nunaqarallaratta ilagigaluavut, kisianni kingulii ilisarigaluanngilakka, tassaatiinnarpakka siulivut. Taamaalluni kingulliulluni nueriallartoq angut anginngitsoq nerinnakullak arnamik naligisaminik aappaqarluni, arnarlu taanna ingerlaannartoq ila angut uanga tunginnut majuangaalerami. Qanillivillunga unillunilu oqarpoq: »Ilisarinngilarma, aammami ilisarinaviannginnamma. Uanga tassa siulersuarsi Avataq. Takorloortakkakka anguniakkakkalu tassa ilikkut naammassipput. Silamit oqaasersiarisimasara una eqquuppoq: Ilissi tassa nunassarsi. Tamaanigooq nunaqartussat oqaaseq taanna eqqaamasarniarlissuk.« Taama oqarlunilu kaajallakkami aterluni tarrikkiartulersorlu itermiunga. Iterlungalu anernikkut iluaallangaarama soorlu peqqissiallassimasungaluunniit.«
Immaqa sunaaffa oqariartoqqusaagami peqqissiallatsitaasimasoq. Eqqumalertuinnarluni sinilerami sinigiinnarlugu toquvoq.
Toqusimalermat uninngatissinnarlugu iliverpaat, uterniaqqunagugooq ilerfa ujarappassuarnik perulerlugu.