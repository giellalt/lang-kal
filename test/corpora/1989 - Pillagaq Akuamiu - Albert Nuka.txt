Albert Nuka
Pillagaq Akuamiu

Meeraq naapitat qivialaarallaak, 
taassumannga qungujunneq saqqarmat. 
Qaamaneq isaani ittoq eqqaajuk, 
taarluni nikallulerneq takkuppat.
Hans A. Hansen.

Takornakkat akornanni
 Pujortuleeraq tikilermat niuertoruseqarfimmiut inutuanngui tamarmik niuffiorput, ileqqorigamikku angalasunik tikittoqaraangat alapernaanneq. Sissiukkalluaasiit timaatunginngua siaqqinneq katersuuffigisimavaat, sissiukkamiit qummut aqquserna pallillugu, niusut qummukaalerpata arajutsinaveerlugit.
Sissiukkamiittut sallersaraat niuertoruseq qallunaaq, anguterujussuaq, akutaq, aappilasunik umikkaaq, qillertumik teqqialimmik nasalik. Saaminiittoq arnaq qallunaaq nakkutigaa, pujortuleeraq tulalersoq qulangersorlugu sissiukkap sinaagut alakkarterniaannarmat. Oqarfigaalu: ”Fru Olsen, pas nu på!”
Pisaa soorlu siuteqanngitsoq. Arnaq mikisoq, akuttarik, kiinaa milaaralerujussuulluni inequnartoq, allamut isiginngilaq ammuinnarliuna. Pujortuleeqqap qaaniittut kiserluinnaasa nakkutigai.
"Kristian!” Tamaviat aalateriitigaluni arnaq qallunaaq ammut taamatut suaartorlu akilluni qummut aalaterisoq suaarpoq: ”Kutaa, Rigmor! Qanoq ippit?”.
”Ajunngilanga! Kipilerpunga... Tikilluarit!” Taanna arnaq qallunaannguaq kalaallisut oqalulluni kutaangaarmat kalaallinut tusaasunut ippinnanngilarluunniit. Niuertoruserlu nipaaginnanngilaq. Uku aappariit kalaallisut oqaluuttut paatsuunnguassannginnamigit suaarpoq, pujortuleeqqap tar-tar-taarneranit nipikinnerunani:
”Palasi, tikilluarit! Du hørte ikke hvad din kone sagde, vel?”.
Suaagaata qummut akivaa assani illuttut suaartaasiullugit: ”Paasinngilakkit... Jensen, kalaallisut!” Aatsaannarlunilu suaakkani qummut qungujulavaa.
Ilisarisimasut akornanni ikinngutigiittut taamatut peqqusaakujunneq allamik siunertaqanngilaq taamaallaat inuttut nuannariikkumanermik. Palasi oqarusernermik nuannarisaliusoq niuertorutsip nalunngeqaa. Taamaammat oqarusiut taanna akinagu qungujuinnarpoq.
Taavali takanani pujortuleeqqap qaani, palasip saniani qeqartoq angut inuusuttorsuaq, allamut isiginani atini kisiat isigigaa, taanna takullugulu niuertorutsip kiinaa allanngorpoq, inussiarnernerigalua sumut pinersoq nalunarsilluni.
Tassani sissiukkap qaani qeqarfimminiilluni niuertorutsip qiviarpaa Tuppia, angut pillagunartoq, palasip nuliata talerpia’tungaaniilluni aamma sinerpaqqasoq. Takuvaalu allamut isiginani pujortuleeqqamiittulliuku kisiisa nakkutigigai. Niuertorutsip nalunngilaa piniartoq Tuppia asuli pinnani sassartertunut ilaasoq, niuffiugaqaramimi.
Qanga taamak pinerluni niuertoruseq nakimalerluni misigaaq. Tuppiap isikkua aalajaatsoq erniinnaq malugaa, ila soorlumi suli aalajaappalunnerullunilu mersernarnerusutut ittoq. Sanerakannianiit isiginiarlugu qiviartoortippaa. Tassani niuertoruseq Tuppialu imminnut isikkutitsiarput, kiinaat sumilluunniit allanngoratik.
Niuertoruseq qeqqarissivoq, ileqqorinngisaminik qivingaalerluni. Naaqarluarnera takunngitsuugassaanngilaq, massa qaatiguumaaraluartoq nuilaa tikillugu attasersukkamik. Qernertunik qarleqarpoq kamimminut mangussimasaminik. Kaasimaarpoq, qeqqissimavorlu soorlumi una ujarak inuusaliarsuaq.
Niuertoruseqarfimmiut allamik ateqartinngilaat, tassagooq Nakasuk. Kialluunniit naluaa suna pillugu taamak ateruseqarnersoq. Nalunngiinnarpaat qanganngulersoq tamaanga tikiummat, avannaani niuertorusioreersimalluni nuuttoq, atequseq Nakasuk pigereerlugu. Inuali tusaatillugu Nakasoortorneq ajorpaat, taasarlugu Jensenimik. Tarrittorlu Nakasoortuleraraat.
Meeqqat alapernaatsussillutik sassarterniartuinnaat ilaanni qaninngoorpallaariartut timini ilanngullugu qiviariaatigalugit oqamisaraaq: ”Asu! Peerlusi!” Kutaalluinnangaarami taama ajortarinngilaq, asulu avannaamiutut erinaqarilluni.
”Tuppia, ilaa, meeqqat, - ajornaqaat,” taama oqamivoq sanilini angut qissimiitigalugu.
Saaffigisaa allamut pinnani pujortuleeqqamuinnaq isigisoq, tunummut saariaatigaluni talliminillu usserarluni suaamivoq: ”Meeqqanaa, tamaaniinnasi! Tiffarlisi!”.
Ilaat illakuluttuinnakasiullutik imminnullu sakattaallutik tunuartiteramik qullangaanngillat. Peeqqusisitik alarmata iniminnut uterput, siulersortitillu tamakku avaakkat maliinnaramikkik inerterutit puigorpaat.
Tuppia, angutaavoq isikkuminartoq, kiassarissoq, piniartup  inuutsaruttornerup timaanik timilik. Malunnarporlu assani sumiitissallugit nalunngikkai, qanorlu iliallakkuni atoriaannaallugit. Pujortuleeraq talilluarsiillugu utaqqivaa, isigaalu inuttaasoq siuani qeqartoq, pituutaq imusaq nalussamaarlugu piareersimalluni.
Pujortuleeqqap siuani initaanut ammarnata killingani angutit marluk qeqartut aamma Tuppiap takuvai. Palasi taanna kinaanera apeqqutigisariaqanngilaq, kikkut tamarmik palaseertugarimmassuk, massa nalunagu Kristiaamik atilik. Olsenimillu naggateqarnera tassaqaluunninuna eqqaaneqartarpa, amia simertoq, kalaaleq, inuusukaaq.
Eqqannguaniippoq angut inuusuttoq. Taanna allamut isiginngilaq, ammuinnaq, tummisami ilaa sunaanersoq isikkami illuanik allungiartorusaarlugu. Isikkamigut atugai Tuppiap takuvai kummit, atuinnagaasimanermit nungullaannikut. Atisamigullu kataannikuusoq malugaa.
Palasi qungujulalluni tungiminut aalaterisoq Tuppiap akivaa. Takuvaalu palasip taanna inuusuttoq suli tassani nakalatsissaqqaartoq orneriarlugu, taliatigut tigullugu qiviarsaraa qummut, Tuppiap tungaa tikkuartarlugu.
Qulaanniit Tuppiap isigai.
Aarimmi, niaqqi massitillugu inuusuttoq qiviarmat Tuppiap kiinarsilluarpaa, ilalu kiinnap iluarinassusia. Kiinaq iluserissoq
aniinnisup pianik taattoqarpoq, nasaqanngimmallu nujai qernarissut, ilinganillit anorip supinerata tamanut iliorpai teqqalaartillugit.
Angut inuusuttoq takanna palasip oqaluukkaa, qularnanngitsumik ajoqersuulluga, qummullu Tuppia qiviariarlugu tikkuuttaraa. Tuppia pasitsalluni angummut inuusuttumut tassunga sikisarpoq, allaatikkunnaaramiuk ernersiassartik, pillagaq, Ujuumik atilik.
 Tassalu pujortuleeraq inissaminut pisorlu Tuppiap qissigalugu pilerpaa taanna inuttaa pituuttamik igitsissamaaqisoq, taavamiuna qummut siluttoq.
 Takanna oqaatigaluni: ”Aat!” pituutaq nalukkaalu Tuppia periarpoq, isualu akoramiuk qangali pujortuleeraq siuatigut sissiukkamut pitoreerpaa. Aamma alla aquaninngaanniit pituuttamik nalussinialermat sillimmaakkamiuk, nalukkaalu akoramiuk, aamma qangali sissiukkamut aalajangersoreerpaa.
 Uannga soriallartornguna, imarpallak, tassalu nillialersut: "Isippoq, isippoq!”. Tuppia massikkasuarami alla pinngilaa sissiukkap sinaa tass’taavannguummat meeqqat qaninngoortuaannagaat, uloriakkutani. Aarimmi ataasikasik imaanut nakkarsimavoq, nukappiaraq anginngitsoq, pualakullak.
 ”Kaaspat isippoq!” Arnaq nillerpallaqaaq allamut assersuunnarani soorlumi naajarluk mannissarneqalerluni nipiliortoq.
Pujortuleeraq ukulu tikittut puigugaapput, Kaaspalliuna kisimi. Kaaspat imaanut piuitsoq taama misigisaqarami pikeqaaq niviukkamut nerfalalluni imermiittumut assersuunnarluni.
 Qujanaqaarmi tininnganngimmat. Sissiukkap innaaniittut tutisarfiit iluatsillugit Tuppia ammut ingerlariarami nissillu qulimininngaanniit isaanneqartoq tigugamiuk, taassuminnga ajornartorsiutiginagu Kaaspat pikittuinnarsuaq annoraavata nasaatigut nissippaa. Talitillugulu nissik igiinnariutaa annaanniakkani tuiatigut tigullugulu amorappaa, imminullu tunuteriaramiuk qeqqatigut eqilluartiterlugu. Oqarfigaalu uninngalluaannaruni pitsaanerussasoq.
 Quliminiittut Tuppiap qiviarpai kiinnat amerlassusii. Qulerpiaminiittorlu takuaa angajuni Siimuut, pallorluni sissiukkap sinaagut timini iteqqisillugu qilusissamaartoq, Nakasuup tunuagut tigummersarigaa.
 Siimuup Nukkani angumaleramiuk paffissillugu tiguaa sapanginnaveerlugu, taamaariarmallu ajornannginaarlugu Tuppia qaqeratannguarpoq Kaaspat nassataralugu.
 Kaaspat nunamut tummarluanngitsorluunniit tuinnguakkuluatigut angutaata tiguaa qajannaarlugu, oqaranilu kigaalanani aallaruppaa qummut aqqutaatigut, nuliami malikkaani. Kaaspat soorlumi qupaloraarsugarsuaq iginnermut isitalaarsimalluni aatsaat qaqitaq. Atisai qillerinnaapput timaanullu nippulluarsimangaaramik peerniaraanni soorlumi timaani amiataluunniit maliinnassagai.
 Pujortuleeqqamik ullut tamaasa aqqusaarneqarneq ajortuni tikittoqatuaraangat niusussat arajutsiumasanngeruttorlugit tamatumuuna niuffiortut Kaaspap allamut saasarujussuarpai. Meeraqataasa kiinaat annilaarsimajunnaarlutik isikkumikkut pinnittuumarpalulerput. Ilaallu illakuluttuinnakasiullutik imminnut sakaamisaraat, massami qulakkeeramikku pisimasoq ilaarutigalugu matuma kingorna ullorpaalunni aliikkutariinnissartik.
 Inersimasut aatsaat isittumik takunnginnamik uku qummukartut erniinnaq alarpaat. Ilaat naakkisuttut, ilaat ilaarutilliinermik nuannarisallit quiasuutikujuttut, taamaalluni akornannit tutsiuppoq ilaarunnavissumik illalaarneq. Kinaana?
 Qinertariaqanngilaq. Sakiuaasinuna, utoqqasaaq, nukappiatoqaq nunamiutarlu malaannarluni illalaartoq.
 Inummut taassumunnga silarsuaq tupinnartoqanngilaq. Qilammi arsarnerit tupigineqaraangata oqaannartarpoq: ”Toqusortavunuku arsaatsit.” Asumi eqalummiu, ersangasoq. Aperisoqaraangat: ”Sumi?”, perpiarani akiinnartarpai: ”Qilammi.”
 Sakiu taamaappoq. Suna tamaat nassuiaatissaqartittarpaa, isummani inorsarfeqanngitsuusoq imminut ilumut upperaluni. Ittoorfeqanngilaq. Taama ittumik tusaraangami qungujulaannguarluni oqartaraaq: ”Annuttorsuinuku kisimik itseertartit.”. Pujortaatikasinilu kimmiarunnaassanngilaa, pujortaatikasik soorlumi igitaq nassaaq. Kisianni tassa asasaa.
 Niuffiortut salliit akornannit avissaaqqukkami sissiukkap tungaanut aallarpoq, kaasimaani kaallugit, kigaatsuatsiarsuarmik allorarluni, qeratanissani tamaat, qiviimiannguarluni. Suna-suna takunngilaa. Nunaqarfimminni pisumik arajutsisaminik tusaruni piaarnerpaamik paasiniaasarpoq, uppernarsiguniullu aatsaat isummani iluarsisarlugu.
 Suli sissiukkap nuuaniillutik niuertoruseq, palasi nulialu Tuppialu oqaloqatigiittut Sakiup toraaginnavippai. Alapernaataalu tassa angut inuusuttorsuaq aatsaavik takusani, allanit nigorluni kisimi inuk, tunulluni avammuinnaq isigisoq. Ileqqoraa naapitaminik eqittaaneq. Asulumi kutaarsisarami saamimminik, illuanik kaasimaani kaallugu.
 ”Kutaa!” Saamini siuleralugu Sakiup angut inuusuttoq taanna saappaa, aasiit pujortaatikasini kiillugu, saammallarlunilu aperaa: ”Ill’ kinanngiivit?”.
 ”Ujuut,” assammitaa ittoortumik pissuseqarluni oqarpoq. ”Suminngaanniit kingeqqivit?” Sakiu apersulerporngaasiit, soorlumi meeraq apeqqarisseruttorneq.
”Nuumminngaanniit.” Ujuut akivoq.
”Hii! Soormi nuummijerpalinngilatit?”
”Avannaamiuugama.” Ujuut qungujussasutut ilisaraluarpoq. ”Sumi Avannaani?” Sakiu taama aperigami susoq Ujuup kiinaa atangersuusartaraa.
”Akuani.”
”Aatsaakasangaasiit! Nuummut sugavit?”
"Suliartorama.”
”Sumi suligavit?”
”Terianniaateqarfimmi.”
”Nuummi?”
”Suu...”
 Isigaasa killinganiittut nassatai pooq simissiaq ulikkaartoq illerfinnguarlu sanaaginnaq isigilertoriarlugit Sakiu tassani apereqqissagunarluni qanerminik iluarsaasseruttulersoq Tuppia tikiulluni nukingersuivoq:
"Ujuut, majivaqatiginiannga. Aapinnga illorput ersiinnarpoq.” Tikkuagaalu Ujuup taannaativippaa illorujussuaq aappaluttumik qalipaatilik, qalialik, paava qaliaqanngitsoq, saamigut marlunnik igalaalik. Tuppiap illerfik unermiliummagu nammineq puuni nammakkiullugulu takuvaa Tuppia ingerlaniarniartoq Sakiumaasiit assamminniartuinnaagaa.
 Sakiup niuertorusertik qiviaraluaannarlugu oqaluussaa ornippaa assani siuleralugu: ”Kutaa, palasinngivarput.”
Assaatigut eqilluanngilaaluunniit, qangali aamma ilai eqinniartuinnanngorpai, palasip nulia niuertoruserlu, oqaatsi illugalugu: ”Kutaa!”
”Sakiu, qanoq ippit?” Nakasuk aperaaq.
”Ajungilark,” Sakiu qallunaasarpoq. ”Hva’ me’ do?”
Illartorsuullunilu Nakasuk akivoq: ”Ajungilark!”
"Aamma nuulia?”
”Aamma ajungilark!” Nakasuk taama oqarlunilu qummukaleriarami palasikkut saallugit oqarpoq: ”Jeg må se at komme hjem. Farvel så længe!” Tassalu qimagulluni.
Kingornani Sakiuaasiit nipaaginnanngilaq: ”Far—verl!”. Palasi nuannarinnippasilluni tungiminut isigisoq takullugu Sakiup sorlui tarpangareersut ingallutik tarparput, erniinnarlu palasi qanillivaa, attungaaramiuk illikartiallallugu allaat.
 Pingaartorsiornini tamaat ersersillugu Sakiup niaqqi qissallappaa inuit timiminniittut tungaannut, paasitinneqarumagami angutip aatsaannguummat ilassisami takornakkamilu kinaaneranik. Takuai tappika angutit pingasuullutik aqqutaannarmi uninngasut, Tuppiallu angajuni ajoqi Siimuut oqaluukkaa.
"Kinaana?” Sakiup Palasi aperaa.
"Kina?”
"Tuppiap majivaqataa. Pinnga inuusuttoq.”
"Paaserusoqaajuk?” Palasi oqarpoq qungujoqqajaanini isertornagu, nipaalu ikasarpaluppoq.
"Tamaanngarterngina?” Akineqarsiigaluaramilu kiisa Sakiu uteriillivippoq aperalunilu: ”Tass’ pillagaq?”
"Suu,” Palasi akisoq nipikingaarami suami tusarsaavoq.
"Taannaanerlini niviarsiaqqamik ikkatilliisimaseq?” Sakiu taamak aperimmat palasi imunga akinngilaq, kiinaalu isivippoq qungujussaarulluni. Nuliata kiinaa inequnartoq annilaajallannermit pilluni taattorlerpoq, isaalu uitsaarissut malersuipput angutit oqaloqatigiit kiinaarsiortarlugit.
”Pillagaaneranik tusagaq siulliulluni maanga anngussimavoq.” Palasi taama oqarami sallaaqaaq, nipaalu qasoqqasup pigaa, oqarami: ”Tassa inuttaa, tappika... timitarsimavat.”
Sakiup kiinaa naasaangarpaloqaaq. Allamik oqanngilaq: ”Ach, du lieber!” Tyskisut taama oqartoq tusaallugu qungujulluni palasip nulii tinnerpaa. Tassa Sakiup ileqqua, tupigutsalluaraangami tyskisut oqariataartarami, asumi tyskini ajoqersuiartortitani allisarsimasoq. Malugilerlugillu palasip nuliatalu qungujulallutik isigigaanni, qiviaatigalugit Sakiu aperaaq: ”Qanermi iliussuugut?”
 Ingerlaqqinnialissasutut palasip kuffertini kivippaa nuliilu eqisimmissiullugu. Sakiu imunga isigaa, oqarporlu:
”Sakiu, atiit Sakiusi itsarsuaq inuusimavoq, Naalakkattalu Jeriko aqqusaaramiuk taanna naapitaasa ilagaat, alapernaalluni orpimmut fiigequllussuarmut majuarsimasoq. Oqarfigaalu: Sakiusiaa, aqqarasuarit, illut ullumi uninngavigissagakku. Inuummi ernera tikiuppoq tammartut ujassallugit annaassallugillu.” Oqaluussaa sumilluunniit nillinngilaq. Isaasa malippaat Tuppia pillagarlu avisaaqqullutik ingerlasut, Siimuullu allamut sangusoq. Saneqqutilerluni palasi oqartoq tusaavaa: ”Sakiu, erniinnaq pulaarniarna. Aallarsimaninni pisimasunik oqaluttuukkiartoringa!”
 Kingoqqiullutik tamarmik qummukaasut Sakiup isigai sissiukkami iniminit nikinnaveertutut illuni. Qeqalertoraluariarluni kimmiinnarminik kaajallakkami kigaallillarluni sissiukkap nuuanukarpoq pujortuleeqqap inui alakkagassani kisiisa isumagalugit
Qungujunneq 
1.
Atami nipi - illarpalaarsuaq!
Tuppiap Saaqqallu ukuaat, ukuannguaartugaat, Rosa 22-nik ukioqalersoq uialu Fali qaaqqusaaffigalugit imminnut aliikkutariit silataannit tusaallugit eqqaqquttuni qanornguna kajungernartigaat. Illunnguup igalaavi qiveqqammata nipit nuannaartut akornuteqaratik aniapput, silami sumut arlaannut apuuffissarsiortutut illutik.
Mannalu sila - ”Silarsivaq!”, eqalummiut ersangallutik oqaluttut silartik alianaagalugu taamatut oqaatigisarpaat -sivaq iluamik pikkunanaarlugu. Niuertoruseqarfillu Eqaluit tassaana alianaallillaqqissoq.
Avannaa’tungaani nuunnguaq Eqalunni alianaannersat ilagaat. Tassaniippoq Rosap Falillu illunnguat, inikitsunnguugaluarluni inuusuttunut taakkununnga naammattoq. Ilami nerutugaalluunniit, katinnerminniit tamassa ukiut pingasunngoraluartut suli meeraqannginnamik.
Igaffimmiillutik Rosa ikinngutaalu arnaq-qallunaaq Mette ilua’tungiminni illaruttunut ilaaqquttarput, suna pigaat paasinngikkaluarlugu, illarnerat ilaarunnarinermit. Uku erruisut allaanngillat soorlumi sumik angumersiniartut, assaat tarsialuinnarput ulapittut. Tassaliuna ileqquat, arnat suliaannik sungiussilluarsimagamik taamaapput.
Ajoqiaasinuna taqqama inimi aliikkutaasoq, isersimaqatinilu illartitarigai. Nalunaallilluni ajoqip Nakasuk taarpallakkaalu pasitsalluni erniinnaq Mette aperaaq: ”Hvad siger han om Nakasuk?”
”Det var i går, da båden kom,” qallunaatut oqallorissuugami Rosap ikinngunni nutseruppaa ajoqip oqaasiinik tusaasinnaasaminik, ”... og Kasper faldt i vandet...”
Mettelu aperinasuarpoq: ”Og hvad gjorde så Nakasuk?”
Ilua’tungiminni illartut ajoqip oqalunnera ilaatigut tusarsaajunnaartittaraat, Mettelu pissangalluni tusarnaartillugu, ajoqip oqaluttuaa Rosap qallunaatuunngortippaa:
Kaaspagooq isittoq Tuppiap annaanniaraa, ajoqi sissiukkap sinaanut pallorluni qilusissamaartoq Nakasuup tunuaninngaanniit najummisimavaa. Tassagooq pissangallutik tamarmik nipaaruteruttortut Nakasuk, peqinngarmut ilungersuanermit pisimanerluni, nillaasimavoq. Siullermik qataatsuajaamik, sallaakannersumik, anernikulunneralu aamma sakkortusiartorluni.
Taavagooq Kaaspat tigullugu Tuppia qummut aallarnialissasoq paffiatigut tiguniarlugu ajoqi kussartertoq Nakasuup malissimavaa, tassalu peqinnerusimariarami erlavimmiuni silaannaq aniatissimavaa, nipaa tamatumuuna qatitujaarsuulluni. Inuttarsua allamik nillersimanngilaq: ”Ukorsiiaa!”. Immaqagooq silaannaannaanngitsumik aamma allamik aniasoqarsimasoq.
Taama tusarlunilu Mettep kiinni isumagiunnaarlugu alla nipiginngilaa: ”Æv...”. Taamaaligaluartillugulu Rosa illariarpoq aappannguani qoqingajallugu.
Sunamiuna takorluugaq taamak nuannertigisoq!
Kaffisorfik ulikkaartoq Rosap tigoriarlugu ilummullu aallarullugu aappi oqarfigaa: ”Jeg skænker mere kaffe.” Inimullu matu ammarmagu atami taqqama illaruttut nipaat, nuannit, ilaarunnat.
Niviarsiaq Mette Brandt niuertorutsikkuni niviarsiutaavoq, inuusuttunnguaq 19-inik ukiulik, Vejlemioq. Eqeersimaartuugami inunnullu allanut ammasumik pissuseqartuulluni, attavissarsiorneq ajornannginaartarpaa iluatsitsigajuttuullunilu.
Vejlemi arnat ilinniarfianni Vejle Husholdningsskolemi ilinniartuulluni naapippaa kalaaleq arnaq inuusuttoq, sunaaffa taanna aqqutigalugu Kalaallit Nunaaliarniassagami. Kalaaleq taanna sisimiormiu, Sisimiuni niuertukkut kiffaat, najukkani feriarlutik ukioq ilivitsoq Vejlemiimmata taamani ilaavoq. Asulumi qallunaatut oqallorissuugami, - aali aatsaat Danmarki tutillugu - naami paatsoortitassaanngilaq.
Sunaaffa aajuna Rosa kingorna ikinngutigillualigassani.
Niuertukkut Sisimiunut utertussanngormata Rosalu neriorsoqatigiissimapput takoqqinnissaminnik, Mettemut ajornanngippat tamatumuuna Sisimiuni. Sunaaffali Sisimiuni pinnatik allami naapinniarumaaramik.
Sisimiunut uterluni Rosa aallarmat kingorna allakkatigut imminnut attavigisarlutik, ilaanni Rosa allariallartoq uinikkami Kujataani niuertoruseqarfimmut Eqalunnut nuussimalluni. Allariallartoq niuertorutsimik qallunaap nulia Vera Jensen paasisimallugu Vejlemiuusoq, qitornaqartullu marlunnik, niviarsiaqqamik nukappiaqqamillu, atuariartortillugit Vejlemiititaminnik. Taakkulu najugaqartut Vera Jensenip ilaqutaani.
Taama akuttugaluartumik allakkatigut imminnut attavigisarlutik ilaanni Rosa allagarsiffigeriaqaa, pilerisaarisoq niuertorutsikkunni niviarsiutinngornissaanik. Niviarsiutitaarigaluanngooq inuusuttoq Københavnimut angerlarsernermit sapilermat sunaaffa najugaasa angerlartiinnarsimagaat.
Arnat inuusuttunnguit taakku, aappaa kalaaleq sisimiormiu aappaalu qallunaaq Vejlemiu, aalajaatsumik ikinngutigiinnertik aqqutigalugu kingumut naapipput tamatumuuna nunami takornakkami, sunaaffali marluullutik nuannariligassaminni.
Mettep Eqalunnut tikinneraniit qaammatit tallimassaat tamassa ingerlavoq, pingaartumik qaammatini siullerni marlunni Mettemut angerlarserfiusarluni Rosap nalunngisaanik. Nunali manna aammali allanisulli nuannersoqartoq Mettep paasiartorpaa.
Ingammillu ullormi matumani alianaatsumi, ikinngummi Rosap inuuviani. Ullaaq misigisani puigunngilaa. Suli ullaaralannguusoq makikkami igalaanilu saaguerlugit takusaa siulleq tassa Rosap Falillu illunnguat putsereersimasoq. Pujua qummoorpoq tassali qatsungalluinnangaarmat.
Ullorornerusoq alakkaqqikkamigit takuaa illunnguata killingani erfalasulerfimmi erfalasoq Dannebrog amusimasoq. Ila isigisaq nuanneq, soorlumi ullup ajunngitsuunissaanik neriorsuut apuukkaa. Mette nuannaangaarami allaneqanngilaq soorlu nammineq inuuvissiuinnartoq, taamatummi ulloq manna misigaa.
Taqqamalu isersimapput inunnguit nuannersut, ilakkuminartut. Mettep errukkani naammassileraalu Rosa anillappoq kaffisorfik kissarsuutip qaanut iliartukkani nassarlugu. Rosa inuuissiutinik assuartoq ingalluniaa’ pinnerpoq.
Oqamik isumanani qungujulallunilu Mettep ikinngunni isigaa.
”Qaagit!” Rosa oqarpoq, ”vi skal ind.” Tasissiunniartutullu pilluni aamma oqarfigimmani: ”Jeg har en kop velsmagende kaffe til dig derinde!”, qujalluni Mettep ikinngunni assaatigut tiguaa.
Tasiorlutillu ini nuannaarfiusoq appakaaffigaat.
2.
Ajoqi quersuluup ataani aliikkusersuisoq illarrallutik nuliata Jakkup takullugu uimi sikaritsitukkani naatsoralannguanngortoq asuli pussummioralugu pujoortiinnaraa, avanngaasorujussuulluni oqarfigaa: ”Siimuunaa, sikaritsit! Uulerputit!”
”Takasangaasiit!” Eqalunni inunngortuugami Siimuut ersangasoq allamik oqanngilaq. Sikaritsip arsakui qarlimminut nakkaasimasut piiarpai, illangaaramimi suna tamaat isumakkeeraluaramiuk.
"Sikaritseeruppat qanoq iliussuit?” Jakku oqarpoq uini illaatigalugu.
”Immaqa annunneq kisimi!” Siimuut akivoq illamulluaasiit saatillugu.
”Ilaa sapernaqaaq.” Nulii taama oqartorlu ajoqi soorlu kisimi avanngaajumasoq: ”Ilaa ajorn...” Soorlumi avannaamiunnguaq! Avanngaasut tusaallugit nipaat Ujuup tusarnareqaa allaatinnagulu qeqertarsuarmiorpaluttoq. Ajoqimi nuuttaleruttorami Avannaaniippoq ukiuni arlaqartuni, Qeqertarsuarmilu naapitani Jakku pisimallugu. Maanna ukiut arlaqalerput Jakku Eqalunni najugaqarluni, ersangallutik oqaluttut nunaqatigalugit. Serngutinngisaannarporli.
”Aamma palasi sikaatorpoq!” Palasip nulia Rigmor oqarpoq Jakku qiviarmat qungujullugu. Uinilu qiviarpaa sikaatukkani qiteqqutaq kisiat nakkukkaa, ajorerpasinnagu qungujulaannguarlunilu.
”Ajoqi, isinngippallaaleqaatit, pujortaqatigiartulaaringa!” Palasi pilerpoq ikasartumik nipeqarluni. ”Aqagu. Nuliatsinnut toqqorluta pujorumaarpugut.”
”Ila, ila,” ajoqi akivoq, ”eqqortut oqaatsit!”
Ajoqip palasillu nuliaat taamaallaammi imminnut qungujoruukkamik.
Inuuneq taamaattoq Ujuumut nutaarluinnaavoq. Angajoqqaarsiani Tuppia Saararlu qaaqqusaaqatigai, allamiittuuguni taamatut pineqarnaviarani. Taamaattumik pissusissaaleqivoq, immaqalu Tuppiakkunni ininnguaminut angerlarusuinnassagaluarluni ilumulli Falip ulapisanngikkaluarpani.
Unnuk manna Ujuup taamaannera tupinnanngilaq. Aatsaammi ippassaq Eqalunnut tikippoq pillakkatut Tuppiakkunniissaluni ukiuni marlunni. Ilisarisimanngisaminiippoq. Kisianni tikisani inussiarnerlutillu ittoornarsaanngingaarmata misigaaq inuit ajunngitsut akornanniilluni.
Falikkunniipput, Falip nulianngua Rosa inuuissiorlugu, Saaqqap allamik taagunngisaa ’ukuanngivaa’. Fali saattarpaa oqarluni ’erni’, uffalu Tuppia Faleertortoq. Tassa Ujuup taamatut paasivaa. Aamma tupigaa Fali 22-nik ukioqarnerartoq tulleqarmat niviarsiaqqamik aatsaat aqqanilinnik ukiulimmik. Soorlulu qatanngutiminit nukarlernit Fali allaasoq, akutaanerugamimi.
Saaraq naalerujussuuvoq, erininarsinanilu nikuittaraaq makitsinilu patillugu saqisaartarluni. Taamatunaasiit saqisaartoq ukuaqataata Jakkup uparuarpaa oqarluni: ”Ilaa qasukkunnarputit! Immaqaana issiaviit manngerigit...”
"Naaggali, ajinngilaq,” Saaraq akivoq, ”issiavik manngerteq pitsaaneritippara.”
Tuppiap ajoqillu arnaat Ujuaanna oqaraluarlunilu ”suit...” querutsippoq naalliukkunnarsilluni. Unnoqqaarmi isersimalerlunilu Ujuaanna oqarpoq qaaqqusisoq allaasuuppat nikinnissani saperaluarlugu, quersornermingaasinngooq nukillaangarujukkami.
Anernini iluarsimmat ukussani Saaraq aperaa: ”Annerisaqaravit?”
” Annerisaqanngilanga. ”
Saaraq taama oqarlunilu tassunga issiavimmut iluarisaminut ingittorlu saniani issialluni palasip nuliata aperaa: ”Qaqugu ernissavit?”, ileqqumisut kalaallisut kukkunaveersaarluni.
”Qaammat tulleq, septemberimi...” Taama oqarami Saaraq akunnattoortutut pigaluariarluni illamut saatillugu oqamivoq: ”Immaqa!”
”Immaqanngivasik! ”
Palasi illarluni taama oqarmat ajoqi - illariarnerporluunniit, quersoriarnerporluunniit - ilungersuaqaaq aperisoq: ”Immaqanngivasik, - qanermiaa’ taamak?”
”Eqqaagigaana, qavani, Kujataani palasiuffimma arlaanni inunnguit nuannersut ilaat Immaqanngivasik, palaseqarfiup kiffaa. Nukappiatoqaq Sakiutut ittoq, kisianni angutivarannguaq, inuk asseqanngitsumik uisakajaartoq. Sunaaffa oqaasinnguaq ’immaqa’ atungaarmagu nunaqataasa allamik taaneq ajoraat Immaqanngivasik.
Ua’ allatut tusaaneq ajorakku Immarinngivasik. Isumaqarlungami ersuuserluni imertartortuartuummat taamatut atequseqartikkaat. Ilaanni takoriarakku ersuuserluni imertaatileraatigut annivigalugu suaamivara: ’Immarinngivasik!’ Oqaranilu qinngorlerluni isigisorujussuaq pilerpara: ’Immarinngivasik, qaalaarit!’. Taamalu piuitsoq aggerpoq, haa, - aatsaammi ilumut tumini kisillugit.”
Palasip nulii qiviarlugu aperaa: ”Rigmor, eqqaamaviuk?”
Nulia qungujulasorujussuulluni sikisartoq isigalugu Mette usoruummerpoq kalaallisut oqaluttarnera pillugu. Qanormi nuannertigissagaluarpa kalaallisut paasisinnaalluni. Palasip oqaluttuaa nuanninnguatsiaqimmat tamarmik tusarnaarluaqisut Mettep isigai. Rosa nutserisoralugu pitsaasaqisoq sanimut qiviartarpaa, taannattaarli ilamisulli allamut isiginngilaq, palasiliuna kisiat.
Eqqaasani nuannaralugu palasi illariarlunilu nangippoq: ”Una uisakajaartuartuummat pigallarani saannut pisorlu pilerpara: ’Immarinngivasik suvit?’
’Soor...’ Oqarneq ajorami ’sooq’ - ’Soor...’ Taamak aperimmat oqarfigaara: ’Immarinngivasik ilaa napparsimavutit!’
’Soor taama pivinga?’ Asulu naasaangasorujussuulluni taamak aperimmat soorlulu uanga iluarluarunnaarlunga, ilami sumik ajortumilluunniit pisoralugu annilaangalerama. Aammaarlunga aperaara: ’Immarinngivasik, ajunngilatit?’
Kiinara atangersoriarlugu qanissusia, uungannguaq oqarfigaanga: ’Palasi, uanga illit taasalissavarsi Immarinngivasimmik!’ Asulu nipaa sukanngasakujulluni.
Assut uissuummillunga aperaara: ’Sooq?’ ’Imerterpallaaqigassi. Ull’ tamaasa qattakuluu’ haar..! Imermik ulikkaartit - nassarligit pajittarparsi!’ Sukanngasakujulluni taamak oqaloreerlunilu sallangillarluni qanornguna oqalersoq: ’Palasi, taam’ taasassanngilarma, ilaa... Ua’ Immarinngivasiingilanga, Immaqanngivasiigunga!’
Tassalu uanga nuannaajummerlunga Immaqanngivaseertungalu qungujukkami eqii paffa, erniinnarlu ikasarniartuinnanngorluni. Aamma kigutini katareersimagamigit qungujuttorlu qarnga taartuinnaasarami. Tikinnguanilu tikkuartuusiullugu oqarpoq: ’Ill’ Immarinngivasik, ua’ Immaqanngivasik... Ajinngilaq!’
Saanni illaannalermat pilerpara: ’Immaqanngivasik, Kaalimik ateqarputit, ateq taama kusanartigisoq sooq Kaalimik taaneqarneq ajorpit?’
’Immaqaalaa issimik!’ Tassa akissutaa. Ulloq manna tikillugu paasineq ajorpara akissutaa taanna qanoq isumaqarnersoq. Kisianni tassa taamanerniit uanga allamik taagorunnaarpara, ativia Kaali tassunga taaguutigilerpara. Taamaammat inuata nuannarisarpaa.”
Sumik allamik pinnani kaffi najullattaarlugu taamatut oqaluttuarsuunneq inuunermi nuannaarutit ilagisarpaat. Ujuaanna quersulukasik illarniaraluarpoq asuli querutsissutigisaminik. Sakiakasiinilu ippiginerarlugit oqaluttoq tusaariaramiuk Tuppia oqamivoq: ”Tassami, angerlarniarta, nuanneralivaqaasi.”
”Taamangaa’ aallajaassagavit?” Palasip Tuppia aperaa.
Ujuup angutisiani qiviaramiuk takuaa kisimi isigigaani, akinanilu ileqimisaaginnartoq. Akiani Saaraq kisimi nipaalluni oqarpoq: "Qimatanngivagut nukarliit kisimiikkamik.”
"Inequnartut tassa,” Rigmor oqarpoq, ”meerannguit asanartut.”
Tuppia angutaavoq oqaasilissuunngitsoq, tamatumuuna angajuni ajoqi asialuitsoq assiginagu. Tassa Ujuup malugisaasa ilaat unnummi matumani. Maanna toqqarluni imunga isigeriarluni alarmani, taamaannera qanoq paasissallugu Ujuup naluvaa. Immaqa angerlarnissamik oqalunnerminut tunngatinnerpaa, imaluunniit allamut...
”Aqagi ullaakkit Nakasik uagitsinnukassooq,” pigallarani Tuppia oqarpoq. Nipaa qassarippoq, qatitujaarsuarmik erinagilluni, asumi imaani angalaavartoq. Angajuni palasilu nikittaallugit qiviartarpai oqarlunilu: "Ilissili aggerisi!”
”Qassimitaava eqqaani?” Palasi aperaaq.
"Asikiaq,” Tuppia akivoq.
Ajoqi palasilu imminnut isikkuttut Ujuup isigai, sulilu taamaattut Tuppia oqartoq tusaavaa: ”Niivertarfik ammareerpagi”
Palasi angermat aamma ajoqi oqamivoq piffissaq namminertaaq ajorinnginnerarlugu. Angutit taakku qungujumik isumanatik imminnut oqaluuttut Mettep isigai, sunalu oqaloqatigiissutigigaat paaserusungaaraluarlugu, tusaagamigimmi Nakasuk taasaraat.
Mettep isersimaqatini naasiartorlugit qiviartarpai. Fali Ujuullu isigai oqaloqatigiittut. Ujuuttornguna qiviarli, isigiinnarpaalumi qiviarsiisutut illugu. Kiisamilu Ujuut qiviarmat Mettep qungujuppaa.
Qungujunneq taanna aallaqqaataalluni pisimasoqalerpoq imaannaanngitsumik, kingorna tassaajualerluni inuusuttunnguanut taakkununnga misigititsisarumaartoq inuunermik nuannaarfiullunilu erloqiffiusumik.
Ujuut tassani pissusissaaleqiummerpoq. Mettep qungujunnera qamuuna nuannaalissutigaa. Sivikitsumik isiginerani Ujuup Mettemi malugisai tassa isai tukummaarissut kajortumik qalipaatillit, aamma nujai kajortut, katsoringaaramik aappalungajattut, - kusanat. Kiinaalu pinnariummerpaa.
”Qujanaq unnuk manna!” Tuppia taamak oqartoq tusaagamiuk qiviarpaa taavamiuna nikuittoq, Falilu aperigaa: ”Aqagi ullaakkit qaneq aallajaartigissavisi?”
”Arfinernut aallarniarlita Ujuullu isimaqatigiippugut,” Fali akivoq.
”Unnia saarillilik!” Ajoqi piniavimmik pilluni oqarpoq, quersoqqajaanermimmiaasiit.
”Ilaana, pilissiivoq,” Fali oqarpoq.
Tuppiakkut aninialersullu palasikkut ajoqikkullu soorlu pitutat, aamma angerlarumallerput oqaatsitik illugalugit, ’nuanneraluaqaasi’, ’kinguaagut’, ’sinimmiaasit tulliuppoq’.
Nuannersumik unnussiornerup kingorna angerlalernermi aninneqartartut oqaatsit ugguarpaluttut tamakku tusaallugit Ujuut nikuippoq qeqqarissilluni. Soorlulu misigisoq aqagussaq qilanaarinerulerlugu.
Ullaannguaq Falilu aallassapput avammut, pujortuleeraanik aalisariarlutik. Qilanaarnaq, pissanganaq! Taamaammat Ujuut qungujuttaraaq. Taamaallunilu Mette qiviarpaa, takuaalu suliuna qungujulalluni isigigaani.
Allagarsiussaq
1.
Aasaagaluarpat ukiuugaluarpalluunniit assigiimmik Nakasuup ileqqoraa ullaat tamaasa - sapaat kisiat pinnagu - nalunaaqutaq arfineq-pingasunut niuertarfik ammartarlugu. Pisussaaffini taanna sumiginnanngisaannarpaa. Oqartarpormi nammineq napparsimajuitsuugami eqqaamasaqarani niuertarfimmik ullaakkut piffissaq eqqorlugu ammaanngitsoornerminik.
Ullaaq mannalumiaasiit piffissani uniujanngilaa. Niuertarfik ammareerlugu silataani qeqarpoq, inuk kisimi, isigalugu silap alianaannera. Tamassamiaasiit aalitsapput, Eqaluit eqqaa tamarmi aalisagalissuummat tamanut tamaanga aallakaallutik.
Tamassa ukiut 23-ssaat ingerlavoq Niels Christian Jensenip Kalaallit Nunaannut pineraniit. Taamani Aasiannut pivoq sanajartorluni, sanasut naalagaattut allagartaqarluni. Tassaniilluni nulii Vera naapippaa taamani niuertukkunni niviarsiutaasoq. Taava atorfimmini qaffatsitaavoq niuertorusinngorluni, sullerinneragooq pillugu.
Taamanili tassa niuertorusiulerpoq, nuutsitaasarlunilu, siullermik nunaqarfinnut minnernut. Kingorna asimioqarfiit kujasinnerusumiittut niuertorusiuffigisarpai, kujavariartoramilu kiisa Kujataa qimassaarlugu.
Aamma kiisa sysselmandip suliai tigummisarilerpai...
Eqaluit niuertoqarfiusimagaluarpoq, qanga - ilami allaat ungaserujussuanngitsoq tikillugu. Tamanna pillugu immikkut palaseqarfiullunilu sysselmandeqarfiugallarpoq. Niuertoqarfimmi niuertoq sysselmandiummat pisimanerluni, taava Eqalunni sysselmandi tassaajuarsimavoq niuertoruseq, uffali allanik pisinnaasoqarunaraluartoq. Aajunami palasi, imaluunniit ajoqi, imaluunniit iffiortoq, - Tuppialuunniimmi...
Taamatut pissaaneqartitaanini ataqqinaatitut isigalugu Jensen sulivoq nipaalluni qalliuniartuunanilu. Taamatut pissuseqarneq ilikkarsimavaa ukiuni arlaqaleqisuni nunaqarfinni mikisuniilluni kalaaliinnarnik inooqateqarnermigut. Kalaallip inuunera naammagittarnermik ilalerujussuaq utoqqalilernini ilutigalugu misigisarpaa namminertaaq inuunerilersimallugu.
Nuna manna eqqissinaraa inuilu sungiusimallugit.
Kisianni ulloq manna allaavoq. Ullaaq qaasoq Jensen makikkamili misigisimavoq pisussaqartoq immaqa nammineq eqqissiunnaarutissaminik. Siutini saamerleq sianeraangat allassaatinneq ajorpaa, tassa nuanninngitsumingaasiit pisussaqaraluttualersoq. Ullaarluaasiit saamerlipiluk sianerpoq qanoq ittumik pisussaqarsimanermat...
Niuertarfiup kitaa’tungaaniittoq Nuukasak taamaalinerani meeqqanik inussiassaaleqinarneq ajortoq maanna atuanngiffiup naligimmagu inuisaqaaq. Sissap qulinnguaniittoq atuarfik alakkarterniarlugu tungaanut aallarlunilu Jensenip tusaalerpaa pisorpaluk. Tungaanut qiviarami inoqanngimmat, unilluni utaqqiinnarlugu, aarimmi takulerpaa taakuuna, niuertarfiup avannaa’ tungaagut nuisoq Sakiu, tralipeerertoq, talii takit! Pujortaatikasiniluaasiit kimmiarlugu.
”Ku’ moorn’, Jensen!” Sakiup nipaa tutsiuppoq inuttaminit sukkaneroqaluni.
”Go’ mor’n, Sakiu!” Jensen oqarpoq, Sakiulu tungiminut ingerlasoq naapigiarlugu. ”Aamarsuit.”
’Tassamiaa’ aamarsivit!” Tralipeerini iperarlugillu alla passutinngilaa pujortaanni. Qaminngasoq imaarluariarlugu tupaatimi imassat puuat kaasarfimminit ammuppaa. Imaqulatsingaarami imassaatai tassaqaana sinneqalerippat.
Aarimmi, tassa ilimagisaa. Tupat puuat, taamali annikitsigoq, pisinnaasuuguni Sakiup niaqqi immaqa tassunga pulateqqajaqaa, pasinaarniarlugu ilumut imaarutivissimanersoq. ”Ila suami tassa!” Pakatsingaarluni nillerpoq. ”Nungupput! Ataasiarinik tassa! Alianaq qernerteq...”
Naakkitsaassimanerlugu Jensenip Sakiu pilerpaa: "Pujortaat taanna kusananngilaq, allamik.”
Sakiup niaqualuunniit uninnganngilaq: ”Tass’ pujortaat pitsak!”
”Uanga allamik tunissavakkit!”
”Taavami iniivissioruma.”
"Qaqugu?”
”Junip 14-ni.”
”Taava aappaagu aatsaat,” Illariarluni Jensen oqarpoq. ”Qaami, taavami juullimut!” Sakiu taama oqarluni kiapersorpoq kiinni isumakkiivillugu. Ilullikasimmilu nuilaa ipermik suunngitsoq kaallugu talerpimminik kiasini kummuserpaa, oqalulunnguarluni: ”Toornaarsipalaakasaat! Kumaalliinniit sinittarinik!”
"Unnuaq sininngillat?” Jensen aperaaq illarusunnera nalunarani.
Akinissamit pingaarneq pujortaat Sakiup ikinniaqqaarpaa, kiisamilu akigami milluaanermit oqaatsini kipeqattaarpai: "Ippassaq unnugiaq - qassikasaat - pinerpoq - pisarigalivarpakka!”
”Taava aamarsuit palasikkunnut, akuni!” Sakiu qimatsiliitigalugu Jensen taama oqarami alarlugulu tusaavaa kingunermini oqarpallattoq: "Tassami. Palasikkit aamarsivassaat majiitissaqqaarput. Siullermik tupaseqqaarlinga!”
Sakiu naalagarsiortutoqaagami pinasuartuuvoq. Kisianni pujortaat imaaruppat naalakkat tamarmik isumarluinnarminnik pilik. Tassaluaasiit ulloq manna tannaaqqunagu Sakiu niuertarfimmut taamak ineqaraluanngilaq, tupasiniaq. Oqilluarpalaarporlu, aali 50-it sinnerlugit ukiulik.
Iserpaa allamik inoqanngitsoq, Marti kisimi.
Niuertarfiup naalagaa Marti, qitittuni supputaasartorissallugu nunaqataasa nuannarisaat, inuuvoq aammattaaq Sakiumut ajunngisaartoq. Nalunnginnamiuk Sakiup inuunermini nuannaarutinit tamanit pingaarnerutillugu tupa pigaa, ilaanneeriarluni tunisarpaa nammineq akilikkaminik tupanik ilivitsunik. Sakiu ingalluni kiffaallualeraraaq, uffa massa Marti ajunngisaaginnartoq akilersuineq pinnagu. Martimmi Sakiu sulisitaraa fastilaajaralugu.
Tupanut akiliiniaraluartoq assaa Martip peersippaa oqaatsini illugalugu: ”Ilinnut ullumikkit akeqanngillat!”
”Tanngivarngaasiit! Qujanarsivaanersivaq...” Qujaniangaarami Sakiu susoq nipikisaartoq.
”Laajatit nakkitigillivassavatit,” Marti oqarpoq, ”Palasikkit aamarsivassaat ullumi tamakkerligit majiitissapput, ilaa...!” ”Sunami qularaasijik!” Taama oqarlunilu Sakiu aniartulersoq soorlumi suunersup saavanit tatillugu unitsikkaa. Alla isiginngilaa pisiniat inaata iigaani nivingasoq allagartaq, kikkunnut tamanut arajutsinaveerlugu nivinngagaq sysselmandimillu atsiugaq.
Allagarsiussaavoq pillagaq John Schmith, nalunaarutigalugu pillakkatut Eqalunniittussaasoq ukiuni marlunni. Tamatuminnga nunaqarfimmiut ilisimatinneqarput peqquneqarlutillu inummut tassunga immialleqqunagit.
Taanna kisiat isigalugu Sakiu kigaatsumik tunuporsorpoq, Martilu qiviaramiuk, uffa isigereersoq, qiviarsarpaa tikkuullugulu: ”Haar...! Takivijik?”
Marti sikimmaallappoq, oqaranili.
"Takivat, takivat,” Sakiu oqarami imminut oqaluuttutut nipeqarpoq, ”Nakasik allagarsiisimaseq... Kumuunitta naalagarsivata Tuppiap takinerlugu? Eqqanaq! Qangaana nivinngagaq?” ”Ippassarli ualikkit.” Marti akisoq tusaavaa.
Allagartarlu alarnagu Sakiu oqamivoq: ”Ilami uanga tusagaqarneq ajerama.” Pujortaannilu isigeriarlugu Marti qiviarpaa. Martip isigigaani imunga oqanngilertorluni Sakiu pilerpoq: ”Nakasik qamaniitseq taannaqa allagaara. Aamma pujortaatikasaga ajeralugu oqariarlini tunijimavaanga, sooq pinerpoq...” Kingumut allagartaq qiviarpaa oqarlunilu: ”Tuppiap ativarinijik qanermi ilijissaqaa? Illivinnarsiitersinngikkinik ajissanngilaq!”
Tuppia illuinnarsuuteqanngilaq, Nakasuk kisimi, tamanna Sakiup Martillu nalunngilaat. Niuertoruseqarfimmiut tamarmik qangali ilisimaaraat Nakasuk illuinnarsuummik igeriallaqqissuusoq, ilaanneeriarluni ooqattaasaatigisarmagu alapernaatsut kikkut tamaasa alutorsartillugit. Piniutigiinngisaannarpaali, oqartarluni taamaattoq maani atorsinnaannginnerarlugu. Sorsuuttulliunagooq sakkuat.
Martip Sakiullu eqqaamavaat Nakasuk ilaanni eqqartorngaasiit Tuppia ussaqataalluni ilaasoq. Taamanilu illuinnarsuummut Tuppia pileritsariarami sassarpoq oqarluni namminertaaq ooqattaarumallugu, uffa sakkoq taamaattoq ersigalugu kikkut tamarmik inerteraanni.
Nakasuullu ilalerluni qanoq isiornissaminik ilitsersuunniaraani, tusaanagu Tuppiassilluni, uteringerluni - umerluanngilarluunniit, igeqaaq. Kakkaak, qangami qanngunnguarsi! Tuppialu nivillartoq isiginnaartullu tupallutik nilliummertalersut, Nakasuk qamanngarujussuaq illariarpoq kikkut tamaasa tusarlerlugit.
Una taamaanngisaannartoq, Tuppia taamani kanngutsimmat aatsaavik taamaatsillugu nunaqataasa takuvaat. Massitseriutaa, illuinnarsuut maangaannaq nunamut igillugulu qimaguppoq atini kisiat isigalugu.
Taannalu Eqalunni pisimasoq taamanernisaq kingorna nipituumik eqqartorneqanngilaq.
2.
Imminut tatigisut, piniartorsuarnik taasariallit Eqalunni eqqaanilu qanga amerlagaluarput Tuppiap angumerisai. Qatanngutitik arnaannaasut, nammineq angajunilu Siimuut perorsarneqarsimapput piniartussatut. Siimuulli meeraanerminit sorungallunilu peqqiillioqqajaasoq, taanna arsugaavoq allatullu pineqarluni.
Tuppiali piniartussavittut angutaata perorsarpaa suli meerannguusoq qajartaartillugu. Aamma taamani ileqquusoq malillugu piniartumut allamut nukappiaraataavoq, najukkaminik taagukkaminut. Tassa qanga piniartussanik perorsaanerup ilaa, naalagarsiornermut unneqqarinnermullu aqqutaasoq. Taakkulu ilikkaraanni imminut tatigilernissamut aqqutaa pisariitsunnguuvoq.
Taamatut perorsagaanini Tuppiap iluaqutigalugu misigaa kingorna nammineq ilaqutaqalerlunilu piniussisuunermini. Ilaannimi ajorsittaraluarpoq, nukissaqartarporli qanga nukappiararsuulluni ilinniakkani eqqaallugit.
Maanna nammineq erneqarpoq, Hansequt, aatsaat pinngualersoq. Unali nuliami Saaqqap inuusuttuarannguulluni uersagaa Fali nammineq pimisorluinnaq pivaa perorsagaralugulu. Taamanilu Eqalunni inuuneq ilaatigut suli qanganisartaqarmat nukappiararsuulluni Falip angumeraa piniartumik najugaqarneq, imaallaallu perorsarneqaatigalugu.
Falili siunissaqarpoq Tuppiap piniartoqataasalu nalaataannit allaasumik. Tamanna Tuppiap akuerisaraa, upperigamiuk aalisarneq siunissaqartoq. Puigorneq ajorpaa qajaannarsuullutik avatertik angallavigalugu piniarniartillutik ukiakkut tupigusuttarnertik, isigilerlugu ikermi qillernersaq ingerlaartoq. Kingorna paasilerpaat sunaaffaaku kapisilippassuit eqqaqquasut.
Piniartorsuaq misigisartooq Tuppia ullut, qaammatit ukiullu nikerarneranni ilatsiinnanngilaq. Piniartoqatini tusaagaangamigit aalisartunik nikassaasut, taava erseqqissuliorluni oqaluffigisarpai malinnaaniaqqullugit, alaatsinaallugu inuuneq allanngoriartortoq. Asuleernavianngillammi nunat allamiut, savalimmiormiut portugiillu aalisariutaat, aasat tamaasa takkuttuarmata kalaallit aalisagaannik umiarsuatik usilersoriartorlugit.
Tamakkuninnga Tuppiap oqaluffigileraangatik piniartoqatai allamik pisarinngillat ileqimisaarnerliuna kisiat. ’Maani qajaq kiserluinnarmi nappatissaavoq’ - tassa isumaliutinnaavat.
Imaanngilaq Tuppia assortoramikku taamatut isumaliortartut. Tassaliuna inuunerup sungiusimasap iperarnissaa isumakulugigaat. Allamik naamik. Tuppiami ataqqivaat, nersugaraallu piniartutut pikkorissuummat aamma kingulissat eqqaallugit isummerniartarmat.
Ingammik nersugarilerpaat perorsagaqalermat inuusuttumik, pinerlussimasumik, - asulumi allamiumik. Nersuinerli taanna qanoq ilumoortiginerpoq... Oqqat assigiinngittaraluartut, isummernerilli aamma taamaattarput, ’silarsivaq silarsiitillugu paasinerlivineq nungussanngimmat’ - Sakiutoorlugu!
Ullaaq manna tassa namminerminni Tuppiap oqaasersiaa, Nakasuk isersiillugu angajuni Siimuut palasilu ilagalugit inimut pillutik oqaloqatigiinnerminni. Sakiuaasinuna taamatut palasimut oqarsimasoq. Taanna inuk qanornguna ittoq, najuutiginngikkaluarluni allaat inoqatiminik qungujutsitsisaraaq!
Inigisartik Tuppiap oqaloqatiginniffiginiarmagu Saaraq Ujuaannalu anipput, silageqimmat meeqqat qanittunnguamut pisuttuaanniarlugit oqalullutik. Falilu angalaqatigissallugu ullaaroqaluni Ujuut anereermat allamik angerlarsimasoqanngilaq.
Nakasuk isermat Tuppiap takuniarteqqaarpaa qaliani Ujuumut inissiartik, sunaaffa meeqqat inaata silataa’ tungaaniittoq ini, anginngikkaluarluni ipiitsoq.
Pillagaq inigissaarnerarlugu Nakasuk oqalulermat Tuppiap allamik nilliutinngilaa: "Pillagaq pinnagi Ujuut inoqutigilerparput.”
Tusaasani Tuppiap oqaasii taakku Nakasuup assortuummerlugit qamuuna misigai, oqaranili. Aamma sysselmandiuleramili aatsaat taamaattumik naammattoorsivoq, nalornilissagaluarunilu kiap tupigissavaani, - isumaliorpoq.
Danmarkimi pissutsit qanga ilitsoqqussani kisiisa eqqaavai, tassani pinerluttoq allanit immikkoortitaajuartuusoq nalunnginnamiuk. Paasinerlunngikkuniullu Tuppia oqarsoraa John Schmidt pillakkatut isigineqanngitsoq illumi tassani. Tamatuminnga Tuppia naqqillugu oqarfigerusukkaluarpaa, nilleranili.
Inimi igalaat qanillugit, nerrivik kaajallallugu ajoqi, Nakasuk, palasi Tuppialu issiapput, Tuppiap issiavianiit taamatut tulleriinneqarlutik, seqernup kaavinneranut iluarsisamik.
”Ujuup maanngartitaanera pillugu allagarsijissaq takivara niivertarfimmiitseq...” Oqaatsini tassunga killillugillu Tuppia Nakasummut qiviarpoq. Takuaalu qungujussamik isumanani isigigaani, sikaaq kimmiani qaminngasoq qanermi sinaani illikaatillugu.
Nakasuk Tuppiamut isikkusersimavoq inussiarniinnissani tamaat.
Ilani nillerneq ajormata, oqartinniakkamilu sysselmandip oqqani katassimasutut immagu kiisa tassa Tuppia uteriillivoq. Tamatumuuna nipittuullugu, tusilaruni tusaasassaanik oqarfigaa: ”Allagartaq maannakkit peerik!”
Ilimaginngilluinnakkaminik taama pineqarami Nakasuk qisuavoq, tassali tupannermit. Allamik nillinngilaq: ”Av for helvede!” Oqariillarlunilu peqqusiileqiimmertutut isikkoqarluni sanimut palasi qissimillugulu oqarpoq: ”Om forladelse...” Tassa Nakasuup ilisarnaata, kamaammerlunilu qallunaatuinnaq oqalulersarami. Oqaqqiganilu niaqua ileqilasuinnaavoq, naaggaartortoq.
Oqartoqassanatik isikkutiinnaleramik kiisa palasi oqarpoq: ”Allagarsiussap oqaasertai uanga ippiginngilakka.”
Palasi taama oqartoq tusaallugu kiinaagullu toqqarlugu isigalugu Tuppia allamik isumaliunngilaq: ”Tassamiaasiit illereerpaa!” Angajunilu qiviarpaa oqassasoralugu. Siimuulli alla pinngilaa, sikaritsi ammussimallugu taavamiuna ikinnialeraa.
”Uanga ajeraakka!” Tuppia oqarpoq, tamatumuuna sallaannerulluni, nangipporlu: ”Allagarsijissap oqaasertai allatut nipeqanngillat, ’Immiamik tunissanngilarsi!’, allamik naamik. Oqaasertaasa sinneri allassimanngikkalivarinik maqaasineqarnavianngillat.”
Oqaasissani allat uatseerallarlugit Tuppia naalaarpoq oqartoqarsiillugu. Naamerluinnaq. Nakasuup sikaatukkani qaminngasoq ikinnialerpaa, periaasia tamarmi kigaallillarluni. Tuppia nammineq pujortartuunngilaq. Sikaritsit akerarai taamaattumillu pigissanagit. Sikaajuteqartarporli, angajuni iseraangat tunisaramiuk, una ajoqitut akissaatikitsunnguulluni pujortarpallaartoq inattaraluarlugu pujortarunnaarnissaanik killinneq saperamiuk allatut saperluni.
Amusariaq ornikkamiuk Tuppiap saqqummerpaa illerfiusannguaq sikaanik imalik. Nerriviup qaanut ileriarlugu ammarpaa palasilu kisimi pujortanngitsoq qiviarlugulu pivaa: "Palasi, sikaaterit!”
Palasi ileqimisaartorlunilu allamik oqanngilaq: ”Qujaannarpunga. Ippassaq unnukkut sikaatorsimanermit toqqusaakka pitsaannginnamik... Aammami illarnermit!” Taama oqarami illalerlunilu ajoqi qissimippaa ippassaq unnukkuummat illarnersuartik eqqaallugu. Tassunga ajoqi qungujuppoq. Allamik qungujuttoqanngilaq.
”Uanga ajeraakka una pissitigalugu,” Tuppia oqarpoq, ”uagitsinniimmat, uannut nuliannullu nakkitigeqqusaallini maanili ernersiaallini. Sunali pillugu allagarsiiseqarpa uagit ilisimateqqaarnata... Uffa massa uagit pisissaasugut, allagarsiineq aternagi Ujuut nunaqatinngivagullu toqqarligit oqarfigissalligit pissitsit qaneq innerannik.
Uanga aamma Saaqqap allagarsiineq aternagi nunaqatinngivagut oqarfigisassaraagut Ujuup imeqqusaannginneranik. Oqartassuugut, - tamatigiinngitseq, piffissaagaangalli aatsaat!”
Imminut tatigaluni nakussatsisimaarlunilu taamak oqalukkami Tuppiap takuaa palasi malunnanngingajattumik sikisartoq, nalunanngitsumik oqaatsit tusaasani isumaqatigalugit. Tuppia tassani misigaaq suli sapiillinerulluni. Angajunilu Siimuut qiviarpaa. Taanna oqassananilu issiavoq sikaritsilu pussumminiititani kisiat nakkullugu.
Ini nipaalleruttortoq immaarnani Nakasuk iggiarissaqaaq. Ilaasa naalaaginnarpaat. Aarimmi, pigallarani Nakasuk pilerpoq: ”Tuppia, paasivakkit... Ja-ja!” Sikaanilu peqqaannagu millukkamiuk, pujoq imunga qanerminiititani anillatseqaa - kakkaak, inip ilua iserissertillugu. Nakasullu nangippoq:
”Siullermik: Ujuut, avannaamioq, pillagaq, nunamini Akuani pinerluppoq, angutissani unataramiuk inuunera navianartorsiortillugu. Tamanna pillugu Nuummut aallartinneqarpoq. Tassani terianniaateqarfik ornippaa. Tassani sulivoq pillakkatut - nakkutigineqarluni.”
Nakasuk oqalutsilluni eqqissisimasutut piniaraluarpoq, kisianni kamassimanera nalunarani taamaattumillu erinaa sajulluni. Nangipporlu:
”Aappassaanik: Ujuut, avannaamioq, pillagaq, pinerloqqippoq, tassa Nuummi. Niviarsiaraq 15-inik ukiulik arneriffigaa... Pinngitsaalivaa naartutillugulu. Tassani eqqartuunneqarpoq. Taava maanga Eqalunnut pivoq. Maaniissaaq ukiuni marlunni.” Taama oqarlunilu Nakasuk sikaaminingaasiit millusseqqippoq immaarnani. Pujuallariarluni palasi qiviarlugu imunga isigaa aperalugulu: ”Palasi, qanoq isumaqarpit... Danmarkimiittuuguni ukiut qassit?”
Tuppiap palasi qiviarasuarpaa, nammineq oqaasissani noqillugit, palasip qanoq oqarnissaa assut naalakulullugu. Alla nakkunnagu palasi ukisivoq, nerriviumuna qaava kiserluinnaat, oqassarlertup pissusiatut sigguni inngillugit. Taamaallunimi akigami sallaaqaaq: ”Immaqa ukiut arlalissuit - parnaarussivimmi...”
”Immaqa!” Kissaammimik ilallugu Tuppia suaarpiaannavippoq. "Pillagaq Danmarkimut aallartitaanngilaq. Eqalinnut aallartitaavoq. Danmarkip Eqalivilli assigiinngissitigaat, Danmarkimi inivit amerlavallaarlitik nakkitilliineq sapilertaramik. Maanili Eqalinni inivit ikittunnguuvugut immitsinnut nakkitigalita, parnaarissivik aterfissaqartinnagi!”
Sakkortuuliorluni taama Tuppia oqaloreersorlu kiisami ajoqi querasaarpoq, oqarporlu: ”Nukara eqqortumik oqarpoq. Maani inuuvugut immitsinnut nakkitigalita. Qaqitigit pinerluttoqartillugu isima una pigisarparput, pinerluttoq immikkeertinnagi pissagipput, paaralugu, perersarlugu, iniviaqataaneranik puigitsaaliorlugu... Pinerluttut tassaasarmata perersagaanermikkit amigaatillit...”
Nakasuk anersaaruluppoq, sivisuumik kipisaqattaartumillu. Issiavimmini eqqissiveqanngilaq, palasilu qiviallaavaa soorlumi tassannga illerneqarnissani suli ilimagalugu. Palasili taamak piuilluni oqassarlersimaarpoq.
Kiisa Nakasuup palasi kiinaagut atangersuusariarlugu isussuusartorsuulluni aperaa: ”Hvad er din mening?”. Aperisaa oqaranilu ileqimisaartoramiliuna.
"Tuppia ilumoorpoq!” Ajoqi oqartoq soorlumi imminut oqaluuttoq. "Pillagaq taakku tigimiarpaat. Niivertarfimmi allagarsijissaq Tuppiap peeqquppagi taava peerli. Isimaqatigaara, imaanngitseq qatanngitigiikkatta. Qullersatta Tuppiakkit qinnivigaat paarseqqullugit. Taakkulu akiversitinnagit allagarsiinikkinnik allanilliinniit ilijiiseqarneq saperpugut!”
Aarit! Tassa Nakasuup ilimagisaa, marluk isumaqatigiipput. "Uatsilaaq!” Tamatumuuna palasi nakimaallilluni oqaratarpoq. ”Pinerluutai eqqarsaatigeriartigik. Avannaani, Akuani pinerluutaa, Nuummilu pinerluutaa. Persuttaanneq. Pinngitsaaliilluni niviarsiaqqamut arnerineq.” Taama oqarlunilu palasip Tuppia qiviarpaa qinnguni eqillugu isigisoq. Palasilu oqaloqqilerami nalunanngilaq oqaatsimini kukkunaveersaartoq:
”Tass’taavannguaq qalianiippugut pillakkap inaa takusarlugu. Ilua’tungaaniippoq ininnguaq, tassungalu matoqarpoq. Tassa meeqqat, niviarsiaqqat marluk inaat.”
Tassunga killillunilu palasi nipangermat inimi nipaallivoq, soorluluunniit sumik arlaannik qaartussamik pisoqariaannaasoq. Ingammik Tuppia issiaqqalersoq isikkortusivoq inummut ataasiinnarmut isigaluni - palasimut. Oqartoqanngiinnalillarmat kiisa Tuppia aperaaq, nipaa nipikilluni: ”Soormi?”
"Niviarsiaraatisi qaliani ineqartariaqarpat?” Palasi aperisoq sallaakkaluaqaaq.
”Aap!” Tuppiap akissutaa tassa kisimi. Tusaasunut tassa pikkunaq, uissuumminaq. Nakasuk aatsaannarluni isigisoq Tuppiap qiviarpaa, isikkuseramiullu qungujulangajapporluunniit. ”Aap!” Susoq oqaatsini qalleqqissaraa. Tuppialu nangippoq:
”Pillagaq nakkitigissallugu Saararli akiversigatta aamma aalajangerparput qaliani meeqqat inaata silarlia ilivarsaallugu ininngertissagipput inummut tassinga. Allamik ilijerneq saperatta. Taava niviarsiaqqat ammut nuutilligit kina qulaanut nuussava? Saaraq? Uanga? Imaliinniit anaanaga utoqqarsivaq?”
Eqqarsaatini iluarsaalluakkat Tuppiap iluamik anikkusuppai, qamuunalu kissarpoq ajornanngippat iluatsitsinissamik. Isini quullugit palasi isigaa, oqarporlu: ’Ilissi ilinniagartiit, oqaaseqartarpusi isimatiinik. Pinerluttup piliai pereersit sooq kisiisa eqqarsaatigaasigik? Siunissarmi?”
Tuppia nikuikkami inimut ilorlermut qanillivoq ammarnga pallillugu. Ilummullu tikkuarluni oqarpoq: ”Uani ineqarpoq anaanaga utoqqarsivaq, qasisarteq peqqinngitsorlu.” Inimi illeq tikkuarpaa oqarporlu: ”Uani illermi nuliara uangalu nukarliliarpullu sinittarpugut.” Qalianullu majuartarfiit tikkuarpai oqarlunilu: "Tappika Ujuup inaa, ilerleq tassa niviarsiaqqat angajilliit inaat.”
Kingumut issiavimminut ingikkami tamatumuuna Nakasummut saappoq, imalu oqarfigaa: "Jensen, Danmarkimi parnaarissiviit uanga nalivakka qaneq itsit. Pinngali Ujuup inaa parnaarissiviinngilaq!”
Isersimaqatai oqassaarussullugu tusarnaaginnarput. Tuppiallu malugaa Nakasuk isikkorlukkunnaarluni terlarortoq. Uummamminillu pisut oqaatsit kiisa Tuppiap anippai imaattut:
"Uanga meeraaninnilli alliarternera tamaat misigisimavunga asaneqarlinga. Assinganik Ujuut perusukkalivaqaara. Isimaqarpunga ajinngitsimik pillugu, Saararli isimaqatigiillita oqarfigigatsigi ilatsitorluinnaq pijimallugu. Soormi niviarsiaqqat qaliani inaannit ammut nuutissavagut. Taamaakkalivarpat Ujuup paasissavaa meeqqat taakku pillakkamut ersikkullugit iliortugut.” Tassa, Tuppiap oqaaseriumasani tamaasa anippai. Issiaqataanit kina-kina oqartussaq. Taamaalluni kisimilu nipaalluni palasi oqarpoq: "Uangattaaq isumaqataavunga niuvertarfimmi allagarsiussap peernissaanut!” Taamalu oqarami isai qungujulapput, isikkualu saamarpaluttoq Tuppiap uummataanut iserpoq tassani kissalissutaalluni.
Ulloq taanna unnullartoq kikkullu tamarmik eqqisseriikatattut, Nakasuk iniminniippoq kisimi inuk, qasusimagaluaqaluni innarnissarli kajumiginagu.
Niuertorutsip illorsuani inuit pingasuinnaagamik qaqutiguinnarlu isertoqartarlutik, ilaanni imminnut qatsuttarput, taamaammallu avaanngusoqqajaasuullutik. Ullorlu Nakasummut avaanngunartoq suli avaanngunarnerulerpoq, unnummut nerillutik sulilu naammassinatik nulii qianngarmi innariartorniarluni oqariutaa animmat. Matulu matugamiuk qangami seqqunnguarsi!
Ilaanni Vera ulloqartarpoq ajuvissumik. Taamaakkaangami ilaanut malunnartarpoq soorlumi suna tamaat ajorigaa, qiaqqajaalluni oqamiffissaananilu. Unnummummiaasiit malunnareerpoq taamaattoq. Pingasuinnaallutik nerigamik, imungalu oqartoqassanatik nipaaqaat. Nakasuup Vera takusaraa oqummissisoq suami, suami tassa. Ilaannilu qiviartaraa takullugulu kakkissarfimminik isini tagiarai.
Aatsaallu Nakasuk oqamigaluarpoq, ”Man sku’ tro, vi var til Grædekonernes Klub!”, - Vera qissamik tupilluni uiminut saariutaa oqarpoq qatsullugu, imminuinnaq isumagimmat inuit allat nuannaarutissinnissaat puigorlugu. Veralu oqarpoq niuvertarfimmi allagarsiussaq aserortigaq nammineq susassarinagu kingornalu taaqqunagu.
Uimi aperimmani pillagaq naakkigalugu qullisoraluni, erinnani sajuttuinnaq Vera oqarpoq tamakkuninnga oqalussappat uini kanngunarnerarlugu. Oqarpoq pillakkap allalluunniit Eqalunni najugaqartut inuunerat nammineq susassarinagu.
Kiisa Vera qissaserlunilu oqarmat qitornatik Vejlemiittut nammineq angerlarfiginiarlugit, taakku kisimik nuannaartittarmanni, misigaaq Nakasuk oqareerluni: ”Så rejs hjem!”.
Taama oqarami nipaa misigissutsimik minnerpaamilluunniit ilaqanngitsoq tusaallugu Vera qiagaluartoq imangerpoq, Mettemullu saappoq kiinarsiorlugu. Metteli nakalatsivoq, nerisani puigorlugit, puuguttani kisiat isigalugu.
Tassani Vera paatsiveerulluni allamik oqanngilaq: "Mette, jeg går i seng.” Nipaaniipporlu erloqineq taassaanngitsoq.
Immiaq immiugartik najullattaarlugu Nakasuk kisimi inuk iniminiilluni unnussertoq qasuummerpoq, issianinilu iluaagalugu misigaa. Taamaalimmat maanna inuunerminut uterpoq, tusaalerlugu inimi nipisiassatuaasoq nalunaaquttap, bornholmimiut nalunaaqutarsuata issarnera qatitujaarsuaq. Issiavimmini nikinneq sapingajalluni piniavimmik pilluni nalunaaqutaq qiviarpaa, uissuummivorlu takuleramiuk taavamiuna unnuap qeqqanut tannera qulit qaangilaaraa. Kingullermik tusaavaa aqqaninngorluni sianertoq.
Ila hii, unnuap qeqqanut qiteqqulluni sianermat tusaasimanngilaa, tassami eqqarsaatimi avaanngusutsingaarmanni!
Innarnissani kajumiginngivippaa. Eqqarsaatit nuanniitsut aanngaajumallugit erinnamik nuannarisaminik tusaarusuummerpoq. Piniavimmik nikuikkami ingerlaannaq tikeqqumiittoq ilisivik ornippaa, tassaniimmata oqaluttartoq nuutaalu.
Pisunnera iluarpianngilaq. Sivisuumik issiasimanera kisimi pisuusimanerpormi. Kisianni aamma unnuup ingerlanerani puiaasaq qissimittarlugu imminut aliikkusersorneranit silaa aalavoq pisunneranut allannguutaalluni.
Nuutit qaleriissannguit akornanniittoq nuut puulik tigugamiuk puuanit peeriarlugu misissorluanngilaaluunniit, ikkuppaa apperiaannanngorlugu. Tassaavoq nuannarisavissua ”Stille hjerte, sol går ned”, angutaannaat erinarsugaat.
Eqqarsaatit erloqisitsisut suli najormanni Nakasuk periaaseqarpoq ilaatigut mianersuaalluni. Oqaluttartoq amuulerpaa mianersorneq piunnaarlugu, tuaviinnaq, appikkasuarumanermit.
Uannga soriallartornguna, qanngorsuaq kisimi! Ajorunngujuitsua kittorarpoq, taamaallaammi amoorutaata kaavinnera oqikkami. ”Satan for helvede!” Nipeeraanngitsumik Nakasuk nillerpoq. Killinnguagullu suna tamarmi ileqqumisut ilivoq, allamik nipisiassaarulluni, taamaallaammi nalunaaqutarsuaq issarpalukkami.
Periaasii tamarmik kigaallillutik una angussuaq, nerinnartoq, naakkaaq ingerlavoq issiavini killinganiittorlu puiaasaq kisiisa isigalugit. Imminut igiisaannarluni issiavissippoq. Ingussorarnissani tamaat tassani issialluni siumuinnarlu ukisilluni allamik oqanngilaq: ”Satan for helvede!”.
Nipaa sajuallappoq. Qiasunngunerunerpa - imaluunniit kamassarnerup nipiginerpaa...
Tarnikkut anniaat
1.
Sinillarluni Ujuut tupappoq, soorlumi pisorpallattumik tusarluni. Aarimmi, takanna inimi pisorpalaartoqarpoq. Nalunaaqutaq eqeersaasartoq illerfimmi qaaniittoq qiviarpaa, paasillugulu aatsaanuna sisamat qaangilaaraa, tikkuutai taartumi qaamagallartillugit qassinngornera nalujunnaarlugu. Tassani naalaaqqissaalerpoq.
”Kamitit piareerput,” Saaraq, takanna inimiittoq nipaa nalunaallilluni oqarpallappoq. Angut oqaluarpaluttoq paasinngilaa nipikeqimmat. Nalunngiinnarpaa Tuppiaasoq.
Massikkami saninnguaminiittup igalaap saagua illikartippaa qaamaneq sitsiuttoq ininnguaminut isertillugu. Ininnguatut taaneqarsinnaanngikkaluarpoq qaliani meeqqat inaata torsuusarimmagu. Annertujaajuvorli inigineqarsinnaasutut aaqqissuussaalluni.
Meeqqat inaannut matu matoqqasoq qiviaraluariarlugu alarpaa.
Innaqqikkami ajornaqaaq isini artuippai, sequnngertuinnaavoq. Sinimisaalersimagaluarluni kingumut tupappoq mappertumik tusaagami. Taavamiuna natermiittoq ammartartoq ammarsimallugu Tuppia majuartarfitsigut qaqisoq.
Ingerlaannarluni Tuppiap meeqqani iserfigai, unnuap qullinngua qaammaqqutigalugu sinissuaartut nukariit, Dora aqqanilinnik nukaalu Makka arfineq-pingasunik ukiullit. Imminnut eqillutik tutittut inequgalugit imunga isigeriarlugit qipiat iluarsigamiuk, kaajallakkami anivoq matualu matulluarlugu.
Qissigalugu Ujuut eqqumasoq pilerpaa:
”Sininniarallaat, arfineq-marlik eqqaani aatsaat aallartissaavusi. Uanga teriannianut pullaseriartiitigalinga kujatitsinnut qamagalivassagama.”
Majuartarfitsigut aternialissallunilu oqaatsini ilavai:
”Fali oqarfigigijik motorip uuliaternera misisseqqissaassagaa, tatigivinnginngivatsiarmagi. Aamma aalisariarfissarsi taajanna ungasiartikasaavoq. Motori ajeqiteqassanngilaq.”
”Aap.”
Ujuut qipimminut poortuukkami sinngup puunngitsiaraani tusaasaa kingulleq tassa qalianut ammartartup matorpallannera.
Sinik poorsigaangami aallarussisarpoq sumorujussuaq. Nunat immallu aqqusaartorlugit piguni, piguni aqqutaa naaffeqartaraaq ilaanni eqqumiiginnavimmut. Kisianni soorluuna tamatigut ersitsoqalersartoq inuunerup ingerlarngani naapitaasimasunik ilisarnaffaarinnik.
Soorlu maannakkut Ujuup sinngani takkuppoq arnaq inuusuttuaraq tununngalluni qeqartoq, nujaalu qernariit silittumik perlaasimapput tunuanilu nivingallutik. Taamaalluni niaqqi saamimmut qissallaammagu ilisaraa Miina, Nuummi niviarsianngulersut akornanni Ujuup artugaa. Ilami pinneq, amia tasimmareqqissaartoq, kiinaa peqqissup pianik taattulik. Qungujulanerani eqii itersisut kigutaanut iluserissunut tulluaqaat, soorlumi tooqqusut.
Timini ilanngullugu qissallaakkiartormagu usiiffa taama qimatsernialeraani. Annilaarpoq, oqarniaraluarporlu: ”Miina, Miina!”. Soorluli tusaaneqarani. Ujuup sinngani Miina assilianngorpoq kusanartoq, aatsaat inuusuttuaranngulersoq, seqernullu saqqarmani isai qillerneqarput piuaassuseqarlutillu. Saakkiartorluni timini kigaatsuararsuarmik qissallaakkiartormagu isigisup suna, suna arajutsinngilaa. Timini isigisumut sannersillugulu unippoq, kavaajanilu takisooq, qernertoq attataajalerlugu qulaaniit ammut. Alleq attataarlugulu kavaajani quppermagu kjuulia saqqummerpoq, naavilu aajakku, naartusup naavi.
Naavi taamaattut takugaluarlugit kiinaa uterfigigasuarpaa, isigisorlu qisuariarpoq assut tassa kiinaq qanilleriataahgaarmat,
Miinap kiinaa. Allanngoriataarporli, tassaalerluni kiinaq aserorsimasoq, nujai tigguttutut illutik illaarneqanngitsut. Isai qianneqaat, kiinaalu naalliuuteqarpaloqaaq.
Taamaattoq isiginiarlugu taarteqartilerpaa allamik. Arnaq utoqqasaaq, Miinap assivia, utoqqaaneruinnartoq, isini annernarsillugit isigisumut saappoq, isit toqutsisinnaasuuppata toqutseriaannaalluni. Isigisumullu tikersorluni nipini tamaat suangavoq:
”Inupalaarsuaq, paninnguara naartutippat, meeraasoq, suliluunniit faamtaniliinngitsoq. Qaallutit! Ikkatilliinerit suli amigarpat, qaagit!”
Ujuut misigaaq siniffimmini issiareerluni, soorlulu nillersarujussuarsimasutut illuni anerterivoq, kiinni uumillersimasoq assamminik tagiartortuinnaallugu. Ilalu kiinaa masaqaaq annilaarnerup kiaguanik.
Qipini illikartikkamiuk siniffimmi sinaagut nissuni iteqqisippai. Taakkununngalu ikusilluni upernilerpoq, tassali sinnattup uippallertingaarmani, natermi qisuusumi isigisaq ataaseq alarnaveerlugu. Ujuut kiakkernerminit aallersimasoq qamuuna qiiavoq, kuseriarnerit sikutut nillertut uummat aliasuutilik poortutut immassuk.
Takorluulerpai inuunermi ilaani pisimasut maannakkut pillakkatut inuulernerminut aallaqqaataasut. Assilissatut sarsuapput, erseqqeqalutik, kisianni aallarnerfeqaratillu naaffeqaratik.
Assilianngorluni erseqqissivoq Miina siniffimmiittoq, oqorutit qaannut ingilluni tungiminut isigisoq, nujarujussuarmi kusanartut perlaaneri piiarlugit. Kjuuleqarpoq niviarsiararpaluttumik, nissunilu kamillaangasut qaqissimavai, peqillugit paarlangatillugillu.
Perlaajani piiareeramigit nujarsuani isivippai kiinni suami nuisatilerlugu. Taava iluarusuttup ileqquatut nilliummeriutaa nutsanilu iluarseriaatigalugit siniffimmut niverpoq, nissunilu iluarsivai quummertillugit, peqillugit. Kjuulia qullaatingaarmat uppatai tamarmik nuipput.
Tassa takorluugaq, ullaaralaannguusoq, Tuppiakkut qalianni ineeqqami, Ujuup inaani.
Anersaarulunneq nipigalugu Ujuut siniffimmi sinaani issiaannarpoq, kiinni assamminik illugiinnik matusimallugu. Tuii sajulerput. Manittornerup nununiaraluakkap nipaa inimi nipaatsumi tutsiuppoq, allamut tusaaqqusaanani, taamaallaat takorluuinikkut naapitamut, Miinamut.
Neeqquallammat massiimivoq, isinilu tagiaatigalugit assamminik nutsani illaajutigalugit qiviarpaa qalianut ammartartua, takuvaalu Saaraq, taavamiuna puttuttoq.
Kiatini kisiat nuisillugu Saaraq majuartarfinni unippoq. ”Illinuna nillerpallatsitit?” Aperaaq.
Ujuut imunga akinngilaq. ”Suu,” sallangerluni oqarpoq, peqqusiileqinerup pianik qungujuusarluni. ”Imaatt’... aa, tassaana sinnattornerluttunga... Immaqaluunniinuna oqimangertunga. Sunerpunga.”
"Makilereerpit? ”
”Suu.”
”Aamma Falikkit taaka putsereersimapput. Pikilereerinnarsivoq.” Taama oqarlunilu Saaraq tarrippoq kingunermigut ammartartoq matullugu.
Nalunaaquttani eqeersaasartoq Ujuup tiguvaa takullugulu taavamiuna arferngup qeqqa qaangilaarlugu tannera arfineq-marlunngortoq. Iluarsisaavoq arfinermut eqeersaasussanngorlugu. Inaanut iligamiuk eqeersarluni tallini illuttut tagiartupiloorpai.
Atimini tusaavaa pisorpalaarneq. Taamaalluni aamma arnaq quersorpalulerpoq, nalunaallivilluni Tuppiap arnaa, Ujuaanna. Taanna nammineq immikkut ineqarami Tuppiakkut inaannut anillappallallunilu, quersorunnaarani apererpallappoq:
"Kinaana nillerpallatseq?”
Makiterlunilu ermittulereerami Ujuut tusaaniarunnaarpoq, meeqqallumi suli sinimmata inimi oqaluuttut nipituuliunngillat.
Nunaqatigiimmi Tuppiakkut illugissortaraat. Ini anngajaarsuaq ilaqutariit katersuuffiattut aaqqissuussaavoq, kissarsuusigaalluni nerisassiorfiusartumik. Aamma qinnguani illiseqarmat, taanna Tuppiap Saaqqallu siniffigisarpaat nukarliliartik ilagalugu.
Quersululluni Ujuaanna issiavoq igalaat killinganni, nerriviup isuani. Ukiuinut naleqqiullugu isikkua utoqqarpalunneruvoq sakialluummik nappaateqartuarnerup piliaanik. Isaasa qamanerpasissut Saaraq malittaraat, kaffiliuuserluni sioqqiuttoq alartaasigaralugu.
”Ukuanngivaa, suit? Tusiappit?”
”Siffiara saamerleq sunerpoq, ippigigiga. Illermi tunnganera immaqa ajerami...”. Saaraq ingerlavoq qivingaqaluni, naartusup naanilluarsimasup pisuttarneratut. Arnaq inerinneq, pinnersoq isikkorissorlu, aali aalisartunngoreersumik angajullilialik, sisamariarlunilu meeqqisimasoq. Imminut paarinerata taamatut isikkoritsippaa.
Sakini kaffissaanik kuisivaa, kingornatigullu imminut.
”Qasiniinnarpallaarnak,” Ujuaanna oqarpoq quersoqqajaanini sapinngisaminik akiorlugu. ”Ullaanngivarlimiaa’ makippallatsitit tusaavakkit.”
Kaffisorfik kissarsuutip qaanut ileriarlugu Saaraq ingippoq sakinilu kaffisoqatigilerlugu. ”Pullatini eqqarterligit Tuppia aallajaarami.”
”Tusaavassi.” Ujuaanna oqamivoq tiitorfiup allianit najorsiniaatigaluni. ”Uangaliinnimmi pisarissersivigama.”
”Sumik?” Saaraq oqamivoq, uissuummineq, avoqqaarlerneq qungujunnerlu ataatsikkoortillugit. ”Aanaa, ata...!”
Qalianut ammartartoq pisorpallattorlu oqartoqaqqinngillat. Ujuut aqqarpoq aallariartulersutut isikkoqarluni.
”Kaffi takanna, ullaakkersijerniarit,” Saaqqap oqarfigaa.
"Qujanaq.”
Ujuut sallaalleruloorluni taama oqamillunilu ingimmat Ujuaannap akimut qiviarlugulu qungujuppaa aperalugulu: ”Sinnarlijeravit?”
”Naa-aa...” Allamillu akinani Ujuup kaffi najoqqalerpaa. Kissarsuutip qulaani innitsaniittut angutip kamii Saaqqap aqqarlugillu tamaasa assamminik kaasarpai panerluarsimanersut misilillugit. Taamaasioreeramigit Ujuumut isaappai oqarlunilu: ”Oqorneri ajerinanngillat.”
Qujallunilu Ujuup kamissani tiguai. Kiap allap taama pissammani. Ujuut atisamigut malugusoqaaq. Puigunngilaa Tuppiakkunnut pinermi aqaguani Saaqqap kamissaminik oqortunik tunimmani oqarfigalunilu: ”Kummikasaat oqunngillat ateqqissanngilatit.” Tikikkamilu kummikasiini iginneqarmata soorngunami kingorna maqaasinngilai.
Taaka illermit meeraq eqeersuummerpallammat Ujuup qiviarpaa nukarlequt Hansi, iterluni taavaana pallortilersoq, tusaavaalu Ujuaanna oqamerpallattoq: ”Tassa itereerpit? Igg’...” ”Querusuttoq...” Saaraq oqarpoq erni isigalugu, ”aqqarlitit quiniarit! Qaa!”
Saamasumik isikkoqarlutik tamarmik alarsimaniarunnaarpaat, una nukappiaraq, sisamanik ukiulissuaq, pillagunartoq, iteqqaanningaarami imminut artungajalluni illermiit aqqartertoq. Uppatai atisaqaratik, naarmilluni illerup sinaagut sisugami natermut tummarlunilu alla pinngilaa qaaneq. Qorfik imalaalik tigugamiuk taaka quussani aniatilerpaa, asulu nakasua imartoqaluni. Tuummassilluni isini saamerleq assammi tunuanik tagiartortuinnaavaa. Nipilimmillu aatsaarujussuaqaaq.
Ullaarsarnaannguaq, silagik, angalatuuni uninngaviunngilaq. Tassa septemberip aallartisimalernerani ileqqua. Atamanna sarfarissinerani sila pitsaaguni, sumorsuaq taamaaginnassooq.
Sakiu kigaallillarluni ingerlavoq, sissiugaq timangersorlugu, inuk kisimi, pujortaanniluasiit sammingaaramiuk susoq naakkiuteqqajassooq. Eqqarsaatai sumiinnerippat, imassaatinnguami tupat suami sinneqalersut isumakulutsilermanni. Sakiuli inuuvoq isumakuluummik attassiinnajuitsoq. Tupaatimi sinninngui immuteqqissaariarlugit annoraami kaasarfianut manguppai, iluamik mangulluartaarlugit, nakkarnaveerlugit.
Suialaannguaq tunullugu pujortaanni ikinnialissallugulu qisuavoq pujortuleeqqap uaninnguaq ittup motoria aallarpallaqimmat. Qissigalugulu qulini qiviarpaa. Tappika, tuaviusukaaginnaq pillagaq Ujuut puunnguamik nammalluni, ammukaarluni taavamiuna qanillisoq.
”Ujuunaa, qimalerpaatit!” Suaarpaa.
Akinanilu Ujuup sanioqqummani Sakiu malinnaavoq, siulinilu suakattaatigalugu suaamisaarpaa: ”Hej, hej! Makku inuusuttutsiarsivit sinnerinermit imminnut naallijitsitsit. Uagit inuusuttuugallaratta sininneq ajerpugut! Sumut?”
Ujuut akinissaminik isumanani pujortuleeraq qulangerlugulu misissoqqaarallarujoq sissiukkap innaa tummarfiginnersiorlugu.
Sakiu sanilingiuttoq sianiginngitsutut ippaa. Oqaatsiniluaasiit illugalugu motorip ingerlarnga ipitinniartutut illugu nipikisaarani Sakiutorluinnaq appiussisoq tusaavaa: ”Soornguna kiinarleqaat? Iterianngilaarpit?”
Ujuut isumaliuinnarpoq: ”Una suaanna...”. Soorlumi eqqarsaatit taarsiortut Ujuut ullaannguamiit malersuleraat, aallarnerfigalugu sinnattukkut misigisaq avaanngunartoq, Miinamik arnaanillu naapitsineq, qanga Nuummi misigisami ajornersaat, eqqarsaatit ajortut akornanni takkuttualersoq. Ulloq taamatut aallartikkaangat Ujuut sioorasarpoq, atagumiaasiit ulloq naanaveersutut issammat.
Pujortuleeraq ikkivia 21 fodsiuvoq, napparutilik, siua initannguaqariarluni aquttarfilik qeqqalu ammaannartoq. Motorip ingerlarnga sakkortusigaangami sakkukillisaraaq, soorlumi iluanngitsoq, inoqarsorinaranilu. Aquttarfia saneqqullugu motoreqarfianut Ujuut alakkarnialissasorlu aarimmi motori quersuusariarluni uneqaaq.
Taamaalimmat soorlumi silarsuaq nipaaruttoq, Sakiuli taamaanngilaq. Tappika nipaa ilisarnarsilluni avaalaarpallappoq oqaatsini illugalugu: ”Qanermiina pisariaq!”
”Toornaarsik!” Pikkunavissumik taallugu nipeeraanngitsumik suaajutigalugu Fali motoreqarfimmiit anillappoq, assani allarutissianut ipertuunut allartertuinnaallugit. Nasaqanngilaq, nujaalu kiammit qaavanut nippusimapput. Aquttarfiup saneraani Ujuut qeqassaqqaartoq isigalugu ileqimisaartorpoq imungalu oqarani. Qulaanni Sakiu nipaaginnassannginnamimi suaarpoq: ”Faliaa, motoriinnakasak sullugu sapissavijik?” Atami illarpalua!
Suaartoq Falip qummut qiviaramiuk akinagulu niaqquminik ileqimisaartuinnarpoq. Isaasali tukummaarissut nalunaarpaat angutaasoq imaannaq sapersitassaanngitsoq. Fali 22-innarnik ukioqaraluarluni timimigut inersimarpaloqaaq, isikkuagullu ersippoq silassorissumik inuunera tamarmiusoq. Angutissaata Tuppiap perorsagaraa piaartumik angutinngortillugu imminut tatigaluni pisoq.
"Motori susorooq? Suaana ajerami?” Sakiu paasitinneqartinnani uteriarnavianngilaq.
"Lejeriinut uuliaterit ajerami... Ilivarsiniaralivarlugu silaannaneqattaarteq.” Taama oqarlunilu Fali taamak motorimut ineqaraluanngilaq.
Ujuut aquttarfiup killingani iniminit nikinnani isiginnaarpoq Fali motorilereqqilersoq alartaasigaralugu. Ikiorusukkaluarpaa, inissaqaranili aquttarfia inikitsuulluni periarfeqanngimmat. Ujuup quliminit nipisiaraa Sakiu oqarpallattoq: "Uangali ikigallarlanga!” Qivianngilaali.
Pujortuleeqqamut aqqartarfia Sakiup misissoqqaarallarujaa.
Aqqarternissaminut piukkunnarsarnera eqqumiikkaluaqaaq. Pujortaammi kimmiarnera talerpimminik iluarsaatiitigalugu saamimminik qarlini majortaarpai. Tassalu Sakiu piareerpoq aqqutip navianartup atornissaanut.
Soqanngitsoq eqqummillugu ammut aallarpoq, assanilu allamut pinnagit atorpai najummatserutigalugit. Alloriarnissani tamaasa ammut qiviartaraaq. Taamaalluni qanornguna iliulersoq, tassani tutinerlioriarami ammunaasiit qiviarpoq, maluginngisaminillu aatsariarami misigaa pujortaatinnguani kimmiunnaarsimallugu. Takuvaami pujortuleeqqap killingatigut imaanut nakkartoq, sorrukkamilu nipinngualiuna kisimi.
Kappiasunnersuup Sakiu tikippaa, nipinilu tamaat nillersarpoq: ”Pujortaatiga! Pujortaatiga!” Tassalu sissiukkap innaani iniminit nikinnaveerluni.
Ujuup qummukajaaq qiviaramiuk allamut assersuutinngilaa soorlumi pooq imaqulatsisoq, naqqinnaa imalik, nivingasoq. Qanoq ilioriarfissaqartinnagu isigaa utaqqiinnalerlunilu.
Tappika Sakiu suangavoq: "Nakkalerpunga, uumaangaa, pujortaatiga kivilerpoq, tuavi tigijik!”
Pujortuleeqqap killingatigut imaq alakkaramiuk aarimmi Ujuup takuvaa pujortaat puttaqqartoq. Periataarlunilu pikasikkami qangali tigoreerpaa ikisussarlu utaqqiinnalerlugu.
Taamaalinerani motorip kissaataa taqqama Falip ikippallappaa, nalunarani aallartillugu misileeqqilersoq. Sakiulu imminut iluatigiunnaarluni aqqarterpoq, pujortuleeqqallu lastianut nikorfarmi tukkami taamak ajoraluanngilaq. Pujortaanni asasani Ujuup isaammagu kisiat nakkullugu, qungujumik isumanani misissorluaqqaarpaa. Taava unerminut allartilerpaa, tagiullugu, annoraami ipertuup taannartaa ipeqannginnersiugariinnarnagu, kisianni aamma atortaramiuk assamminut pujortaamminullu allarterutigalugu.
Ujuut isikkuatigut paasinarpoq qamuuna assut illarusuttoq, nalunarani Sakiu illaatigerujussuassagaluaraa ilisarisimasuuguniuk.
Taamaattumik isumaminik pissammat alarlugu aqorparterpoq motorilerisorlu nuiniarlugu. Motoreqarfia periarfikitsunnguugami, kissaassullu assut kissarluni, taamaammat ingalluni kissassimavoq Falimut kuugaarnaannanngorluni.
Taakuuna aquttarfiup illua’tungaatigut aqorpartersimalluni Sakiu qangaliaasiit motoreqarfianut alakkartoq Falip qissigalugu qiviarluarnaguluunniit aperaa: ”Naak pujortaatit?”
Sakiup kaasarfini pattalaaginnarpaa. "Aajina, kaasarfinni... Paaraligi... hi-hi-hii!” Unalu suniartornguna, assani Ujuumut isaallugulu oqangaarami: ”Illeqanngitsiippat pujortaatiga tiginaveeralivarpara, unali erligeq! Qujanarsivaq ikijeramma, anersalunnguarngina. ”
Assallu isaassimasaa Ujuup tigugamiuk erniinnaq misigaa Sakiup ikinngutitut assammikkaani, ilalu misigisap nuannissusia! Isummat taarsiortut sumiilernerpat. Soorlumiuna ulloq nuannissasoq, isumalluatsannerup tikimmani Ujuut taamak isumaliorpoq.
Aallartittaataa Falip kaaviteriannguaraa motori asumi aallaratarpoq erniinnaq tamaviaalereerluni. Qajassuttumik Falip sakkukilliniariaraani ingerlarnga akunnattuulerpoq, nalunarani ajoqutaa suli iluarsinngitsoq. Falillu niaqua uninnganngilaq ileqimisaartortoq.
”Qitserartiva ajorpoq!” Sakiu ilisimasalittut kiinnerluni oqarpoq, aamma nammineq imaannaanani motorinut ilisimasalikasiugami ilaminut paaseqqullugu. Akineqanngilarli. Fali nalunanngilaq isumagissiartunngitsoq. Aakasingunaajutigaluni motori unitsippaa kissaassutaalu qamillugu.
”Ajerpoq!” Fali oqamivoq, allarutissianut assani allartertuinnaallugit. ”Ullaarli paalerpara. Lejeriinut uuliaterit ajerinnaaralivarpoq.”
”Qitserartivami?” Taanna Sakiup puigorneq saperpaa.
”Ilivarsissooq,” Fali akivoq. Ujuullu qiviarluarnaguluunniit oqarfigaa: ”Ujuut, illit tamaaniigit. Erniinnaq atissuunga.” Taamalu oqarluni niuterpoq, oqik, eqaak, soorlu asuli.
Isigalugu Sakiu tupigutsaammeriarluni allamik nillinngilaq: ”Asimi inuusuttunnguaq!”. Motorip tungaa qissimissimaarlugu kaasarfini kaavaa. Tassamiaasiit alla eqqarsaatiginngilaa - pujortaanni. Tigoriarlugu imassat tupat sinninnguani ammuppai immiilerlunilu.
Sakiu inuuvoq marloqiusaalluni, ilisarisimannittaasa taamak oqaatiginiartarpaat. Imaakkamigooq, alapernaannersua sunillu tamanik arajutsiumasannginnera ingasangaarmat nalusut isumaqartarsimasut Sakiu ajortussaannarmik ujarlersuusoralugu. Uffaligooq qujalluni saamasumik kiinneraangat paasilersarpaat sunaaffa aana inukasik ajunngitsoq.
Taamatullumi Ujuup inuk taanna maanna misigisaqarfigigaa.
”Unnia tamassa saarillippassivit!” Taama oqarlunilu Sakiu nuammik kaanngartoqarami qiserpoq iggiarissallarlunilu. ”Ippassaq aallartit unnuariat qaneq pisaqartigippat... Taamaallitimmi tikerassakasaqaat.”
Sulluni Ujuut nillissava. Aquani, umiatsiaap sinaani issiavoq assanilu sarliarlugit. Attugassaaleqisutut assai uniffeqanngillat.
”Taaka aalisakkerivipput inissaaritilerpoq. Tarajertikkat poortornerat kigaannermik. Nakasik oqarpoq umiarsivaaqqap usissai naammatsissimanerarligit.” Saarlorsarujussuariarluni qiseriutaa nangippoq: ”Erniinnaq umiarsivaaraqassasimavoq, qanertermi.”
Aappani nillerneq ajormat kiisa Sakiu kiinarsiulerpoq, aperaalu: ”Ammukartitit isigaakkit, soorluuna kiinnat pitsaanngitseq. Angerlarserpit?”
”Sumut?” Sallaallilluni Ujuut aperaaq.
”Avannaanut.”
Ujuut imunga akinngeriarluni oqamiinnarpoq: ”Naamerluinnaq.”
Aappani oqalukkusunngitsutut immat apereqqinnagu Sakiup pujortaannii oriarlugu isikkorlorujussuarpaa, soorlulu qanermini mamaagisaqarluni qanerissarallarujoq. ”Ila tarajerni! Soorunami taratsimiinnikoq.” Kimmivia peeramiuk peqqaannagu sulluartarpaa Ujuullu sanimukajaaq aperalugu: ’Pujortarnerngina ajertitit?”
”Suu.”
”Isimaqarpit usorigikkit...” Isini nuannaarpalutsingaarlugit Sakiu oqarpoq. ”Arnat tamarmik narrigigaannga taassimanngiip ilalerserpaanga.” Malaannarlunilu illalaarnera ilaarunnangaarmat Ujuut misigaaq illaqataalluni. Erniinnarlu malugaa aappani pillingatsittoq.
”Nakasikkit niviarsijititsianngivat!” Sakiu taama oqarlunilu avammut qiserpoq, kiinnilu iluarsivaa isikkua ilumoorsaarnersoq pillingatsinnersorluunniit nalunarsisillugu. Kaasarfimminit innerit ammukkamigit pujortaanni ikippaa.
”Arnaq qallinaanngivaq. Unali pinneq!” Pillingajaallu ileqquattut Sakiup Ujuut qeerleriarpaa tupalluni qullutsillugu. ”Ajiitiginngilijik?” Sakiu aperaaq.
Ujuut pissusissaaleqeqaaq. Aapparminulli qungujulavoq nuannarinninnera nalunarani. Sakiu ikinngutinnerluni uumisaakujuttoq pigaluttuinnarpoq:
”Aammaasiit nunaqatitta tusareersimavaat niivertorutsikkinngeeq niviarsijitaata ajiitigigaatit!”
Aappani taama oqartorlu illarutsinnerup pianik malaallugu illalerlunilu Ujuup alla takunngilaa sissiukkap sinaagut alakkaattoq niuertorusertik Nakasuk, tassalu Sakiu pigaluttuinnarluni oqarpallattorlu: ”Nakasiip tusaakasakkalivarinijik!”.
Ujuut illaleruttorluni nipangeriataarmat susoralugu Sakiup qiviaramiuk, isini naatilerlugit takuleriallaraa quliminni alakkarsimajuataannguartoq Nakasuk, mersernarnissani tamaat, asulumi kaasimaani kaaruloorsimagamigit.
Tupannermik pissuteqarnerulluni Sakiu nipaaginnanngilaq: ”Kumoorn, Jensen. Ilaa, sila nuann’!” Tappika allamik pinnani qatimalorusaarpaluinnarmat Sakiu tigusassartusilluni aasiit pujortaatikasimminik aliikkutaqalerpoq tupaatinnguani kaasarfimminiittut tiguniaatigalugit.
Nakasummut nittariarlugit qummukajaaq suaarpoq: "Ullumi iniissitissakka amigarput. Niivertarfik pulaassavara. Peqarputit ilaa!”
Tappika ammukajaaq isigisoq apererpallappoq: ”Naak Fali?” "Nuliani apariarteramijik. Erniinnaq atissooq,” Sakiup akivaa. Paatsoorluni Nakasuk aperaaq: ”Nulia suna?” ”Imminerminnut aallerami,” Sakiu oqalupallattorujussuuvoq. ”Motori ajeqitilikasaagami. Immaqa nukillaangaseq...”
Taamaallaammi Nakasuk tunukkiartuaarami, kigaallillarlunilu taamak tarreqaaq. Sissiukkap qaa alartaaserunnaarnagu Sakiup Ujuut qissimeqaa iseeraarfigillarlugulu. Tassalu Nakasuk aatsaat qimagukkunnarsimmat taamak piuitsoq nipikisaartunnguamik oqamivoq: "Qularnanngilaq tusaaseerpara!”
Ujuut akinani qungujuinnarpoq.
Ulloq taanna aallanngitsuuginnarput, ajoqutaa Falip iluarsaakkaluarmagu ullup ilarsua, iluatsinnaguli. Taamaalillutik ulloq taanna aalisagartassaraluatik annaavaat. Tsiarsuit!
4.
Oqaluffik inunikkiartuaaq. Nipaak! Isersimasut akornanni qaqutigut querasaatsiarnerit tutsiuttaraluartut nipaaqaaq. Sulilu isertoqartarmat taakku pisuppalaannguat nipisiassatuaasut ilagaat. Tappika ajoqi Siimuut alterimi naneruutinik ikitsivoq. Taannalumi nipaqanngilarluunniit.
Pingasunngorneruvoq, unnukkut nalunaaqutaq arfineq-marlunngulivissoq. Eqalummiut unnuk taanna pingaartittuuvaat peqatigiinniaqarnermi ataatsimiiffiusarmat. Inoqarluartarporlu, meeqqat annerit aamma angajoqqaavisa ilagisarmatigik.
Angutit issiaviisa tunorliusut ilaanni Ujuut issiavoq ilisarisimanngisami akornanni. Atiisigut nalunngikkaluarlugit suli taamaappai. Arnat issiaviinut qiviaraangami isigisarpai Dora Makkalu anaanartik issiaqatigalugu uneqqissaarlutik qineratillu siumuinnaq ukkissisut.
Utoqqartaat Ujuaanna ilaanngilaq, qasoqqanerminngooq. Tuppia nalunngilaa tunuminiittoq. Taanna issiajumasarami tunorlerpaami ininnaaqarluni nigorneq ajukkaminik. Taamaannera nunaqataasa ilisimaaralugu issiavinnaava innimigisuuaat.
Ujuut qinerunnaanngilaq, isertoqartorlu qiviareertaraaq. Aliikkutariinnalivippaami, qanoq ittuuneri qanorlu pissuseqarneri misissugaralugit. Arnat utoqqaat alutorivallaarpai, isertaramik nipaarsaarnissartik tamaat. Suamilu suami alloraraat, niaqoq uertikannerlugu, tussiutinnguatik unermillugit. Tunorliillu inaannut pulasaraat soorlumi najuunnertik isertorniarlugu pissuseqartutut illutik. Ingillutillu niaqortik massitikkunikku, allamut saannatik siumuinnaq ukkissileraraat.
Isigisaq ataaseq, tassa najuuttuni Ujuup malugisaa. Qinertoqanngilaq. Meeqqanut allaat taamaapput. Soorlumi tamarmik mianerigaat oqaluffiup illernarnera. Ajoqip tikilluaqqusinerata kingornatigut peqatigiinniat erinarsuutitoqaat appimmassuk Ujuut misigaaq takornartat akornanniilluni.
Angeqaaq, angeqaaq
Naalakkap asanninnera angeqaaq.
Annaappai Jiisukkut
inuit tammartut,
Naalakkatta asanninnera angeqaaq.
Takornartat akornanniittutut Ujuup misigineranut pisuunngillat erinarsuutip taassuma oqaasertai. Peqatigiinniat erinarsuutaat taanna ajoqip taannaanerarpaa maani qanga ajoqiunerusimasup allassimasaa nunaqarfimmiunut pigisassanngorlugu.
Ujuulliuna misigisaa tassaasoq malugigamiuk isersimaqatimi oqaluffitsik najoraat ujaasiffigisutut illugu, sumik arlaannik nammineq isersimaqataalluni paasisinnaanngisaminik. Tamanna pillugu takornartat akornanniissoraaq.
Peqatigiinniani siulitaasuuvoq Luutivik, aalisakkerivimmi naalagaasaq, KGH-mi atorfilik, angut anginani tuattoq. Nipaatigut pissusiatigullu allaanaarpaa, sallaagalugu. Qinnguanut pilluni isersimasullu saallugit Ataatarpooq atuarmagu Ujuup isigaa, eqqarsaatini qullartinngilluinnarlugit, Luutivimmiitillugilli. Ilaanneeriarluni Ujuut aalisakkereqataasarpoq, taamaalilluni Luutivik takornaraginagu. Maanna oqaluffimmi qeqartoq isigigamiuk aalisakkerisoq Luutivik pinnagu inuk alla takuaa.
Avannaamiuulluni meeraagami angerlarsimaffimmini Ujuut alliartorpoq ataasiaannarluniluunniit Ataatarpooq tusarsimanagu. Aatsaat illumi allamiilerami tusarpaa. Kingorna meeqqat atuarfianni ilinniartinneqarnini aqqutigalugu Ataatarpuup isumaa paasisaqarfigaa, iterngali tikillugu paasinerini manna tikillugu oqarsinnaanani.
Inuuneq kiammiuna tunniussaa? Atugarliuleruttorami apeqqut taanna qassinimitaava Ujuup eqqaasarpaa, nipilimmilli anissanagu, apeqqutit taamaattut pillugit oqaloqatissaqarneq ajorami. Kristumiut inuunerannik atuarfimmi ilikkakkani puigortarpai iperaataq annernartumik imminut tutsinneqartaraangat.
Unnuk manna peqatigiinniat ataatsimiinneranni sapinngisaminik malinnaaniaraluarpoq, eqqarsaataali allamut saattaraat, qaaqqusisutut maleqqusaarlutik. Akornatigut oqaatsit ataatsimiinnermi matumani aninneqartut tusaasarpai, ilaatigut namminerminut eqquisutut misigalugit.
”... Ukiuni makkunanerpiaq siutivut nunamullusooq tutsillugit naalaarniartuarsimavugut naatsiiassap nunamut ikkutap naajartulernissaa arajutsiumanagu...” Tassagooq qanga palasiusimasup qallunaap oqaasii. Maanna issuarneqartut Ujuup tusaavai.
Suna pillugu oqaatsit taakku unnuk manna aninneqarnersut Ujuup paasinngilaa, oqaluttorlu tusarnaaraluaramiuk silattuutiginagu. Tamatumuuna palasi oqaluppoq, eqqartorlugit inuunerlunneq tamatumalu kingunerisinnaasai.
Taamaassaqqaartoq eqqarsaatit Ujuut aallaruppaat nunamut puigorsinnaanngisaanut, Miinap nunaannut. Pillakkatut pineqarluni tassaniinermini qaliarmiutut ineqarfigai ilaqutariit, inuit ajunngisaartut, Terianniaateqarfiup illuutaaniittut.
Ataaniittoq ini, ilaqutariit inaat isaaffigineqartaqaaq, aamma qitiffiusarami. Miina inuusuttuarannguulluni qiteqataasartoq ilaanni pulaartoraa qaliani inimini. Tamannalu ineqarfiisa arajutsivaat, silakkut qalialiartarfeqarmat. Arajutsisaarineq taanna aamma allakkut pivoq...
Miina pillugu Ujuup eqqarsaatai taakku naggateqanngillat. Oqaluffiup issiaviani sanilerai nukappiararujussuit marluk, ilaquttaminnik issiaqateqarunanngitsut. Nununermit tamarmik aappilarulliullugu issianiaraluarput, uniffeqaratilli. Aappaata aappi tikkuummagu, allamullu pinngimmat tikkuagaa Ujuup qiviarpaa takullugulu angut inuusuttoq eqalussuarmik annoraalik, saarpiaminiittoq.
Qanittunnguugamiuk takuleriallaraa qatigaani tamaana peqqinnerinnakkut kumak, eqqissinissani tamaat qummut ingerlarusaallartoq. Tassaasinuna nukappiaqqat alutoralugu taanna sunaaffa aliikkutarigaat.
Aamma Ujuup taanna aliikkusiuppaa. ”Kumaagaanniluunnimmi,” isumaliorpoq, "tassaqaana silarsuaq ajortoqarmat taassuma ilisimagujaa...”
Inuttut
isigineqalerneq
1.
Aalisakkerivimmi laajarpassuit suliassanut merserusuppoq naami. Ullup qeqqanngitsiartoq nilliarpalulillarmata aalisariat tikilersut suaarutigalugit, laajat qiimmattaatileqaat. Qiimanertillu ilaannarlugu appittoq ingiulerpaat ”Aalisartut qangatut ajornikuujunnaarput” erinarsorlugu, tulleeriittorsuullutik. Nuannit, tusarnit
Aalisariat taavamiuku ikeq qiterparaat avannaannguaq suami qerneraartoq suerneralugu. Umiatsiaat iputtarissat tallimat pukkitsuararsuillu pujortuleeqqap kalippai, assigalugu pinaasertumik tamaviaarluni noqittoq. Tassa iluaqut, ”Eqaluk” kommunep pia.
Suliassat naammareeqisut ilassaat suli tassa tulaassorpaat. Aalisakkerivik siornatigut naammagalugu tarajorteriviat aasat tulleriit saarullilissuusarmat aasaq naanngitsoq ulikkaartarpoq, aalisagaarnerlu unittariaqartarluni tarajortikkanik poortuisut inersiillugit. Maannalu septemberip aallartinnerani aalisakkat nalliusimaaruttulersut aamma tassa tarajorterivia ulikkaarpoq, poortuisut ingerlalluanngippata aalisakkanik tunioraanerup unitsikkallarnissaa ilimagisariaqassalluni.
Tamanna pillugu Nakasuk aalisakkerivimmut alakkaattuartuuvoq sulinerup ingerlanera alapernaallugu. Naalagaasaq Luutivik tatigisarilluinnarpaa, nalunngilaalu Luutiveqartillugu aalisakkerineq ajunngitsumik ingerlassasoq. Umiarsuaararli aalisakkanik poortoriikkanik Nuuliaassisussaq tikeqqajaalermat poortuisut nammineq alapernaatarai.
Arnat illugiissitaarlutik poortuisut eqqangersimasai ulapputeqaat. Allunaasaaqqamik qajannaatsumik meqqussuatik ujallerlugit mersortut assaat pinnguartutut ipput, kiisalimi suliaminnut kutsimanngitsut. Arnat sulisorpassuit isigalugit allamik isumaliornanngilaq, niuertoruseqarfimmiut arnartaat inersimasut tamangajamminguna aalisakkerinersut, ajoqimmi nulianut Jakkumut allaat sulimmata.
Jakobinap Jakkumik taaneqartarnini tusaaneruvaa. Arnaavoq tuattoq, sulerulunnerullu ilisarnaataanik inuusilik, inunnguarli qasugallassanngitsoq. Quersoqqajaasuugami, tamanna pissuteqartinneruvaa sikaritsimik mamarisaqarnerminik, massa aamma isummamigut uninngavigisaraluarlugu uimi ajoqip sakialluummik nappaateqarnera. Ernumanaveersaarnermik pissuteqarnerulluni sulisarpoq imminut qajassuunnani, tamatigullu iluaallaginerusarlugu allanik suleqateqarluni inuuneq. Soorunaana ukuartik, Falip nulianngua, Rosa laajaagaangat qujaruttaqiliuk.
Ullaarmiaasiit laajaaniullutik katersuukkamik Rosa ilaasoq takullugu erniinnaq ornissimavaa tigusaralugulu, poortueqasiullugu. Oqaaseqanngilertorlutik imminnut qiviatsiarunik qungujoruuttaraat.
Sullivik qaamaneqarpianngitsoq, sulliviujuarnermillu qanoq pigaluaraanniluunniit saligaatsutut pissuseqalersinnaanngitsoq, sua tamarmi qasertoq, ilumut iluaallattarpoq Rosatut ittumik inuttalerneqaraangami. Rosap pigisaa tassa ilumi pinnissuseq, tamarmi ersilersartoq nuannaarnerup isai qungujutsittaraangagit.
Taamaannera Jakkup akiorfissaqartinngilaa.
”Rosa ulapik!”
Nakasuup nipaa ilisarnaallak. Allamut saassanatik suliartik kisiat sammigamikku Jakkup Rosallu sianiginngilaat Nakasuk saniminnut pisimammat. Rosap Nakasuk qiviarpaa, ulapikkunnaarani, kiinni saamasoq taassumunnga toqqartillugu.
"Nuanneq!” Rosa oqarpoq.
Sumiluunniit Rosa naapikkuniuk Nakasuup kisianniuna piutserfigalugu, Mettelumi ikinngutinnariinnerat qangali arajutsisimajunnaaramiuk. Aamma qallunaatut oqallorinnera iluarinnguatsiarlugu Rosa naapikkuniuk Nakasuk qallunaatut apperiissooq. Kalaallisut akineqaruni erniinnaq uteringerluni Rosa oqarfigisaraa: ”Tal dansk, søde eskimo!” Tassagooq Rosa illartillugu isigiumanermit.
Poorniakkat ilaat saarullik tarajugaq Nakasuup tikerminik misilittarpaa oqaatsini illugalugu: "Saarullik ajunngilaq!” Tassalu qimagulluni.
”Itarsuarnguna!” Jakku oqamivoq avannaamiorpalunnissani tamaat. ”Meerarsuugami qanormita’ quianaalutsigaa...”
Oqaatsini ilanngimmagit kiisa Rosap aperaa: ”Qanormiaasit takorloorakku?”
Taaka tarrinnani Nakasuk tununngarmi qeqartoq qissimissimaarlugu Jakku oqarpoq: ”Tak-kuuk, uppatai, sissangaalaartunnguit. Qularnanngilaq meerarsuugami uffa putumik ulikkaartut. Kulu-kuluk!” Tassagooq taqamut inequttoq.
Malaannarluni Rosap illarnera usiiffa taama tusaallugu Nakasuk qiviassasoq, massami saarullinnik poortuillutik ulapputtut qiviakaammata, alapernaatsup kiinaanik tamarmik kiinnerlutik.
Taamaattoq Eqaluit silarsuaani Nakasuk kisiartaanngilaq. Inuit imminnut nakkutigalutik pipput. Nuannersorsiatik atorumasarpaat allat ilagalugit. Aamma taamaattarput nikallornartut alianartullu nalliuttaraangata.
"Qaquguuna ullup qeqqassasugut,” Jakku oqarpoq, ”tuaviinnaq Ujuaanna alakkassagaluarpara.”
Soorlu perlussaq nalliutilersillugu qilak allanngorartartoq, taamatut Rosap kiinaa ilivoq tusaallugit Jakkup oqaasii ernumarpaluttumik nipillit. Ullaaq nuannaarlutik Falilu iteramik kinguninngua nikalluutigalugu tusarpaat unnuaammat Ujuaanna assisimasoq, ernisussiortullugooq qimattaaseraa.
Saamasumik kiinaqarluni Saaqqap isigigaatik palasip nulia pikivoq Tuppiakkut nukarlequtaat Hansi annoraalerniaatigalugu. ”Sila nuanneq! Pisuttuassuugut - ilaa...” Allamut saasarluni palasip nuliata oqarfigisaraani Hansi arnaminut qiviaqqajaaginnarpoq unganera nalunarani.
Allatummi ajornaqimmat, palasip nuliatalu tasissiukkaani Hansi maleruutiinnalerpoq, arnili qummukajaaq isigiunnaarnagu.
Palasip nulia qungujulluni oqarpoq: ”Ajornavianngilaq!”
”Hansi, Rigmorimut naalanniarna!” Saaqqap erni pivaa.
”Aap!” Erinaa sajulaarluni akisoq sallaaqaaq. Taamaammat paarsisaata annikkasuaannarpaa.
Tuppiakkut illuanni allamik sumik nipisiassaqanngilaq. Ujuaannaluunniit quersorpalunngilaq, sinilersimanerami.
Saaraq nipaarsaarluni Ujuaannap inaanut appakaappoq takullugulu Ujuaanna sininnguatsiartoq, ernisussiortullu najoraa siniffiup killinganut issiavilerluni. Qanersorluni nipaqanngitsumik Saaraq aperaaq: ”Sinippa?”
Ernisussiortoq niaquinnarminik angerpoq.
Inimut utileraluarluni Saaqqap suliassani eqqaavaa, qullersuaq Aalaatiit, usimaanna iperarissagassaq unnummut ikeriaannanngorlugu. Nipaarsaarluni tigugamiuk inimut eqquppaa nerriviullu qaanut ilillugu.
Saaqqap naavi appaseqaat, erniginnaasormi ernisussiortup oqaatigaa. Amerikamiut qullersui sorsunnersuaqarmat ilikkakkatik Aalaatiit qaammaqqutigalugit piinnarnagit aamma kissalaarutigalugit iluaqutigigamikkik ullormut suliassersuutinut ilaatitaraat salitaralugillu, pingaartumik taanna iperaa. Pisariaqarpormi, una netsia aserujasuullunilu ikummarluleriarluni paasoortartorsuummat.
Iperaa naammassillugulu netsialu ikkutereerlugu Saaraq qullersualerinermini naammassisalersorlu ernisussiortoq anillappoq, nalunarani anigallarniartoq. Saaqqap qungujuppaa.
Isussuinnaq ernisussiortoq oqarpoq pisassaqarami sullivini alakkariartorniarlugu. Ujuaanna maanna sinilluarnerarpaa unnuaq sinnarliornini taarserlugu. Qasuernerusorlu oqaatigaa.
”Illimmi qanoq ippit?” Ernisussiortoq aperaaq, nuummiuunera nalunarani.
”Ajinngilanga,” Saaraq akivoq. ”Illinngivarmi aamma qasiversertariaqalerputit. Tuppia muluniarani oqareerami erngiinnaq tikissooq.”
Allatut taaneqarneq ajortoq Ernisussiortoq arnaavoq utoqqasaaq inugissoq, silatorpaluttumik kiinalik. Ernisussiortussatut Nuummi ilinniartuutilluni Luutivik naapikkallarlugu Eqalunnut nuuppoq, tassanilu ernisussiortunngorluni. Sofie aterigaluaraa nunaqataasa allamik taaneq ajorpaat tassagooq Ernisussiortoq, ilaannilu Juumooq.
Maanna kiinaa qasoqqavoq unnuaammat sinnakilaarsimanerup kingunerisaanik. Ujuaannap inaata tungaa qiviumillugulu oqarpoq: ”Unnuarnit pitsaaneruleqigami qularnanngilaq eqqissilluni imunga sinissooq. Ullup qeqqata kinguninngua orneqqikkumaarpara.”
”Qujanaq,” Saaraq oqarpoq, ”Qasiversaarniarallarna.”
Ernisussiortoq anisorlu qullersuaq Aalaatiit Ujuaannap inaanut eqquppaa inigisartagaanullu ilillugu. Sakimi nallaviata killinganiittoq ernisussiortup issiavia nipaarsaarluni avalaamisippaa ingillunilu, nammineq iluarinerusani atorlugu naami qaavinut assani paarlallugit.
Tassani imminnut najortut, utoqqaq Ujuaanna ukuaalu Saaraq, aamma allamik piggassisoqaripput, ininnguami tassaniiginnarani allanissaaq tamaginni najuuttumik. Taassuma inuuneq pinngortitaraa. Toqulu qaaqqusiffittut nalliutitittaraangagu, taava qaaqqusaasoq isertarpoq soraajuitsumik inuuneqarfimmut.
Tassanilugooq qiasoqaranilu aliasuttoqanngilaq...
Saaqqap eqqarsaatai tassunga killittullu Ujuaanna sinilluaruttorluni quersoriaatigaluni iterpoq. Qiserfia natermiittoq Saaqqap tigunasuarpaa piareerlugulu. Nuani kaanngaallugu Ujuaanna qisermat Saaqqap takuaa oriagaa aattaqalaartoq. Unnuartulli ajortiginngilaq.
Sulili Ujuaanna qasoqqaqaaq, isaalu qamanerpaseqalutik. Taamaattormi ileqqumisut ukussani qungujuppaa, nipaalu ilorpaseqaaq piniavimmik oqarami: ”Qasijinnarsivutit...”
”Aatsaanuna ingitsinga,” Saaraq oqarpoq. ”Ernisissiortoq anigallarami. Iseqqissooq. Qaneq ippit?”
”Ajinngilanga... Isimaginanga...” Ujuaanna oqalukkami sallaaqaaq isaalu sequnngertuinnaapput. Piniavimmik qungujulluni oqamivoq: ”Uernarnermit...” Sequnngeramilu tassannguaq sinilerpoq eqqissisup pianik.
Eqaluit eqqaamiuilu assukkerput apummik qaallorissumik. Aatsaat septemberi imaalisoq aput takkuppoq, tamatumuuna piaarnerulluni. Imminnut tuppallersarlutik eqalummiut oqalupput tassaasiit ukiarissaarnialeqigamik taamaannerarlugu.
Sulilu saarulleqarpoq, kisianni aasamit piisannerulerluni. Ullummi tamakku saarulliit itinnigiarlutik tammaralersut tassa ullui. Taamaammat aalisakkerivimmi sulineq ulapinnermik taasassaajunnaarpoq, assassugassalli suli nungunngillat.
Saarullinnik tisaffimmut ammarna tikillugulu Nakasuk qeqqippoq, aasit kaasimaani kaaruloorlugit. Tisasut akornanniittoq takuaa Luutivik, qeqartoq pillagaq Ujuut oqaluullugu, nalunarani ajoqersuukkaa qanoq tisanissaanik. Luutivik tungiminut qiviartoq takullugulu tikerminik usserarlugu qaaqquaa.
Niuertoruseq taanna qallunaaq kalaallisut paatsuussanngitsoq Ujuup takuinnaraangamiuk taqittutut ittarpoq, ilami nikallortarluni allaat. Inuup taassuma eqqaasittuarpaani pillakkatut inuunermik.
Puigunngisaannarpaa pillagaalluni niuertoruseqarfimmut pinerminiit ullut pingatserlugillu niuertarfimmut iserami iikkami nivingasoq takusani. Taannaavoq Eqalunni pillagaqalernera pillugu Nakasuup allagarsiussaa, - sysselmanditullu atsiugaa.
Ujuut saarullimmik tisavoq, nalunarani kutsimasoq, ilami ima ilungersortigaaq sullivik taamak nillataartigigaluartoq kiakkiukkamiuk kiinni kuugaartuinnanngorlugu. Taamaanneranullumi ilasataavoq niuertorutsip takkuteriataarnera. Massa nalunngikkaluarlugu qullersaagami sulisunik nakkutilliiuartoq, kisianni niuertorutsip takkunneri tamaasa Ujuup imminut tutsittarpai annilaarutigisarlugillu.
Imminut naalakkersimaarniavilluni suliani alartaaserpaa, kisianni isimi killingisigut arajutsisimanagit niuertoruseq Luutivillu oqaluuttut.
Taamani allagarsiinerup nalaani Ujuup angajoqqaarsiaa Tuppia kommunerådimi siulittaasuusoq allagarsiussamik taassuminnga arajutsisimagaluarluni kingorninnaa paasigamiuk niuertorutsimut sorsussimaaqisoq nunaqataasunit arajutsineqarsimanngilaq.
Kisianni oqaluttuaq arlaleriarlugu oqaluttuareqqitaq allanngortarpoq ilaanni ilumoornera apeqqusertariaqartarluni allaat.
Taassumaluaasiit Sakiup orserlugu oqaluttuarisarpaa ima: ”Tassageeq siiselmannip allagarsijissaa niivertarfimmi nivinganeranit nusullugu peerijitaa Tuppia siullermik palasiliaqqaarsimaseq, niivertorutsimukalerami ilaseraligi. Tassanngaanniit ajeqimut, taakkuullutimmigeeq taamaatsit suliarisaramikkik. Allagarsijissareeq taanna Tuppiap itimmami qeqqani eqitersimallugu niivertorutsip kiinarsivata saaralanngivaniitippaa, ilageeq soorlumi tillivinnassagaa.”
Taamak qanoq ilumoortiginerpoq. Kisianni tassa allagarsiussaq taanna nivinngarneqaqqinngilaq sumullu pisimanera kingorna tutsaqarnani.
Pisimasoq taanna aallaavigalugu Ujuut imminut isumalersortarpoq, taamanili niuertorutsip kusakkeeraani ilumut qulariunnaarlugu. Maanna saarullik tisallugu nakuniartilluni taamatut misigisimavoq, isigigamigit Nakasuk Luutivillu tungiminut qiviallaallutik imminnut oqaluuttorujussuit.
Maannakkulliuna Nakasuk allamik eqqarsaateqartoq. Ujuummi pivaa, tamatumuuna ualip ilaa namminerminnukaqqullugu. ”Aamma frøken Brandt ikiussavaa WC asallugu,” oqarpoq. ”Tisaneq naluvoq.”
”Tassami, tisaneq naligami!” Taama oqarlunilu Luutivik suaarpoq: ”Ujuut, qarriit!”
Ujuut soorlu innermik iisisoq, tassali annilaajummernermit. Nakasuk takuaa aniartorluni kingoqqiuttoq. Ujuullu ingerlavoq misigisimallugu kikkut isaat tamarmik allamut samminatik imminuinnaq isigisullusooq...
”Niivertorutsikkinni suliassaqarputit, niviarsijitaat ikijissavat, qisissiuullugu, anartarfialli salillugu,” Luutivik oqarpoq.
”Maannakkut?”
”Aap!” Taama oqarlunilu Luutivik qimagummat Ujuut aniartorpoq, kigaangaarami ujaqqanik oqimaatsunik isikkamigut uniakalaalimmut assersuunnarnerulluni.
Qattuninnguami tamanut isikkivilimmiippoq niuertorutsip illua, marlunnik isaarialik, kujataa’tungaani avannaa’tungaanilu. Kujalleq, tassalu igaffimmut isaariaa, kalaallinuttaaq orniguttunut isaaviuvoq. Taanna avannarleq qallunaat isertarfigaat. Avataaniit aggerluni Eqaluit erseraanni niuertorutsip illorsua ungalulik tassa kisimi takoqqusutut ittarpoq.
Igaffimmut isaariaata eqqaaniippoq anartarfik, ineerannguaq, qinnguaniipporlu aquittarfik, iigaq sanimut naallugu sanaaq. Igalaavarannguaq ammagaluartoq anartarfissunni sakkortoqaaq, anartarfiup matua ammarlugu ilua tamaat Ujuup salillugu suliarimmagu.
Tununnguamini matu ammarneqaraluarmat qiviarnagu suliani nakkutigiinnarpaa, isumaqarluni niuertorutsikkut niviarsiutaata igaffimminngaanniit anillaffigigaani, nalunnginnamiummi taqqamaniittoq.
Unali suaartoq allaaqaaq, niuertorutsip nulia kiffaminut suaartoq: ”Frøken Brandt!” Aanngasillunilu akerpallattoq: ”Ja, fru Jensen!” Atalu aggerpalua.
Niuertorutsip nulia oqalukkaluallarmat Ujuup paasinngilaa. Aatsaallu niviarsiutaata atermigut taalluni qiviarsarmani massippoq. Qiviarpai arnat taakku marluk torsuusaaqqamiittut, matumut ammaqquullutik. Niuertorutsip nulia Ujuup paasinngisaanik oqaluttorujussuuvoq, kakkissarfimmik qaqortumik qanini asserlugu, allalu pinnagu anartarfiup iigaa tikkuartortuinnaavaa. Aappaata niaqua uninnganngilaq anngaasoq.
Niviarsiaq Mette Brandt Ujuup isikkusersimavaa, oqarsiigamiummi, kisianni aamma inequgigamiuk tukumasunik isilik, nujai kajortut, katsoringaaramik susut aappalungajattut. Inuusuttoqatini angutit sumiluunniit ilagitillugit tusaasarpai niuertorutsikkut niviarsiutaannik ajuutiginnillutik oqaluttut.
Suli qanoq oqalukkaluarnerluni niuertorutsip nulia tarrippoq ilummullu appakaappallalluni. Niviarsiap saneqqutilerluni qungujummani Ujuut nukillalaartutut misigaaq, uinngatalumi tikka allaasoq aamma naagamiuk. Ilummuinnaq anersaarlunilu susoq Ujuut aqqaamasoq tipiginaarsitsilluni.
Ujuup salitaa niviarsiap misissorpaa. Aana qanissusia, ilalu attulaarusunnassusia, -suserigalua. ”John,” taama oqarlunilu qiviarmani kiinaalu qaningaarmat anernera naavaa. ”Ajunngi... Ajunngi...” Taanna salitaa pillugu oqarpoq, iigarlu tikkuartorlugu peqquaa ussersornermisut asaqqullugu. Oqariarlunilu: "Vaske, den dér...”, susoq iigaq pattalaartaraa. Suna pigaa paasigamiuk qungujulluni Ujuut niaqquminik anngaavoq.
Niviarsiallu asaavik ipertooq tikkuarlugu kutaarsaarluni oqarmat: ”Aj-jorpork!”, taavalu silamut tikkuarluni asaavimmik igitsisuusaarmat paasivaa iigaq asalersinnagu asaaviup imaanik taarseeqqugaani. Qungujulaninnguani nassarlugu niviarsiaq taamak qimaguppoq igaffimmullu iserpallalluni.
Aatsaannguaq qanimut takusani kiinaq Ujuup puigunngilaa, massa eqqarsaammigut manna qimallugu aalisariartarfiit nuannarisani tikikkusungaaraluarlugit. Niuertoruserlu isertinnagu maani suliani naammasserusoqaa, atagu takuguniuk isummamigut eqqissiunnaassagami.
Asaavik tigugamiuk imaariartorlugu silamut annippaa. Qinerluni imaq qiviaramiuk alla takunngilaa qajarsuaq tikikkiartortuarsinnaq. Paarneratigut ilisaraa tassaasoq angutisiani Tuppia, nalunarani puisimik kalittoq. Tassalumiaasiit unnugu neqinik nutaartornissaq tulliulluni.
Ujuut allamik isumaliunngilaq: ”ilumummi Tuppiakkut uanga ajunngitsumik pivaannga...”
4.
Aasaanerani saarulliit iluaqussuit tammarallarpunaasiit. Aalisakkerivimmi sulisut assaap inuaanit ikinnerulersut sulipput torersaallutik saliillutillu, ilami aalisakkerivik atorluarsimaqisoq salitassaaqimmat.
Umiaasat aalisariutit amullugit ininnaavinut inuisa inissippaat isumannaareerlugillu. Kommunip pujortuleeraa ”Eqaluk” kangerlunnguami isumannaatsumiippoq, qajannaatsumik kisarlugu timmut pitutaalluni. Ukiap anorersui qaangiukkunaraluartut taamatut isumannaagaavoq nalunartut pillugit. Ukiuunerani timmialunniutigalugu pitsaallaraasoq atuisartut nalunngilaat, piffissanngoriarpallu motorinngua nikanaraluarluni tatiginartoq aallariaannaassasoq qularineqanngilaq.
Kangerlunnguaq taanna umiatsialivigalugu isumannaatsoq aamma Falikkut atorluarpaat. Pujortuleerartik kisarlugulu timmut arlariinnik pituppaat erniinnaq atornissaa naatsorsuutiginnginnamikku. Septemberilimi naanngitsoq motoria lejeriminik aattooqqasoq Falip peerpaa. Taava niuertoqarfiup pujortuleeraa aqqusaarluni Nuulialersoq iluatsillugu nassiuppaa Nuummi iluarsagassaq. Pisariussanngitsoq oqaatigigaluaraat, qaqugu taamak iluarsiumaarnerpoq.
Aamma umiaasartik qaqilluaannarpaat isumannaarlugulu.
Ilaanneeriarlimi ukiuugaluartoq nerummattarmat Tuppiap Falillu asuliunngitsoq pilersaarutigilerpaat pujortuleeraq tinussartinniarlugu kangerlunnguup qinnguani sioraatsiaanut, naqqa salillugulu taninniaramikku. Kiisa oktoberi naavoq sila naatsorsugaralugu suli piukkoortut.
Pujortuleeraq motoriiartorlu Fali isumassarseriaatigaluni umiaasaaqqiorumallermat Tuppiap iluarisimaqaa kaammattorsimallugulu. Tassalu maanna appaqalereermat, ilorparnissaallu eqqaallattaarlugu, Fali Ujuullu ulapipput umiaasaaqqiortut Sannavikasammut pillutik. Tuppia siunnersortigalugu sanakasikkamikku kiisa tassa piariilivippaat. Ilami erniinnaq singeriaannaassooq.
Aliikkutaaqaarlumi Falimut Ujuumullu. Kisianni aamma nunaqataanut angutinut allanut. Sakiuluaasiit kajanngilaq. Sanasunut ilaaqquteriartaraluarpoq, inerterneqartarporli umiatsialiortuunera qularineqarluni. Taavamigooq singippat nammineq atserniarpaa, kommunep pujortuleeraa ”Eqaluk” kisimi ateqassanngimmat.
Qanormigooq Falip umiaasaarassaa ateqassava?
Sakiu eqqarsaraluarami kiisami naluaa, sallangillarlunilu allamik akinngilaq: ”Asikiaq...”
Quianartussannguaq ujarlugu inuusut ilaat tusaaginnanngilaq. Isiginnaartut ilagalugit taaka oqarpallappoq: ”Tassa atissaa, ’Asikiaq’ - ilaa?”
Akuersorlutik illarratilersullu Sakiu pakasartingaarami kiisami nillinngilaq. Sorlui tarparnerugamik ilisarnarsigaluarpummi, allamilli naamik.
Umiaasaarassaq suli inerani atserneqaratarpoq allanneqanngikkaluaruni peerneqartussaanngitsumik - ’Asikiaq’.
Ullup qaamanera sivikilliartorpoq. Taamaalimmat illunnguit qullitik ikiaartalerpaat, ilaat taarnerit, ilaat qaamanerit. Amerlanerit qullersuaq Aalaatiit qaammaqqutigigamikku qaammarissaartaqaat, allamut assersuunnarneq ajorlutik soorlumi qaaraluttuartut.
Aasaaneranisut seqernup nunaqarfik angorpiassaarmagu Qaammat taartaasalerujoq. Ulikkaaraangami nungujartuleraraaq, tassaasiit ukiorsuaq ileqqussaa. Illoqarfiup ilaaniittoq taseq Tasersuaartugaat sikuartalerluni tarrarsorfissanngoraangat qaammat kajartanngilaq. Taamaannera nuannaralugu Tasersuup sinaa inugasaaleraraaq, tamassa silaannarissaataa pisuttuarujoortut.
Ikinngutigiit Rosap Mettellu aamma tassa nuannarisaat, Tasersuup sinaatigut qaammatigimmi pisuttuarneq. Nalinginnaq eqqartuikujullutik pinngikkaangamik niperujuuleraraat. Ilaanni qallunaatut, ilaannilu kalaallisut. Rosap erinarsortagaa ”Asangaarpinga? Asangaarpakkit” qallunaatut erinarsuummut "Holder du af mig” ilisaqqullugu Mettep ilinniarpaa, versilu siulleq alanngaarlugu atorsinnaanngorpaa ajunngivissumik.
5.
Tuppiakkut Hansequtaat nukarliliaajunnaarsimavoq. Tamassa qaammat ilivitsunngorpoq Saaraq ernimmat Hansi nukartaartillugu. Hansilu sinngasukasiugaluarami taamaannini qaangerpaa. Massakkut nukkani sammisangaarmagu ingasagalugu angajoqqaavisa kiisa nangarsimaartalerpaat. Allamik taagunngilaa Nuka, alliguni immaqa tassa atissaa - Nuka. Meeqqammi mikisuullutik qatanngutiminnut taaguineri sernguttarput peertussaajunnaarlutik.
Tuppia Saararlu isumaqatigeereerput kuisikkuni Mannarsimik ateqarnissaanik. Mannarsiussaaq Ujuaannap uigigalua ateralugu. Taamaammat Ujuaannap sorsuaraa, siniffimminiit massiimilluni suninngui tamaasa pingaartorsiutigisarlugit, qangalimi makissaarami.
Saaraq illermi issiavoq Nukalu milutsillugu. Unnuttoq illuat nipaangaarmat Hansip sinaarpalua erseqqeqaaq. Taqqama ilua’ tungaanni Ujuaanna querutsippallattarpoq nipaaluttarlunilu.
Tuppiap najorpaa isersimaqatigalugit qatanngunni Siimuut nulialu Jakku. Oqaluuppaluttaraluarput, nipaarsaarmatali Saaqqap paasineq ajorpai.
Silarlermut iserpallattoq nipaarsaarpaloqaaq. Inimut matu kigaatsunnguamik ammalersoq Saaqqap isigaa, allaanavianngitsorlu Ujuut. Aarillu, tassamiuna. Matulu matugamiuk nipaarsaangaarami susoq uppeqqajartoq.
Ujuaannap inaaninngaanniit Tuppia anillalluni aperaaq Ujuut Falikkunniissimasoralugu. Angermat aperaa: ”Tass’ aqagi appanniassavisi?”
”Suu.”
”Eqalik atissavisijik?”
”Suu.”
”Kikkiissavisi?”
”Marluinnaassuugut. ”
”Sumukassavisi? ”
"Avammut.”
Allamik oqartoqanngimmat Ujuut sinilluaqquseriarluni qalianut majuarpoq, taartuinnaammat qaammaqqutissani qaammartartoq piareerlugu. Meeqqat inaat matulluarsimasoq takoreeramiuk unnuap qullinngua ikippaa. Qaamanera naammagalugu innarpoq manna tikillugu eqqissiveqarnerminut qujalluni.
Sinik utaqqillugu tassani nalasoq eqqarsaatit nujuisilerpaat.
Arnanik tallimanik qatanngutissaqarluni Akuani meeraanini takorloorpaa. Arni eqqaagamiuk tulliullugu Saaraq eqqaavaa, aamma taanna uininngikkallarami uersarsimasoq, Fali ernertaaralugu.
Falip Ujuullu silarsuarmut aninerat tassuuna assigiissuteqarpoq. Taannatuaavorli. Falip Tuppiakkullu ilisarilerneratigut soorlu Ujuup aatsaat iluamik paasileraa meeraalluni nammineq inuunermi naalliunnarsimassusia. Takorloorpaa angutisiaq anneruniarumatooq, immiorfimmik imalimmik nuannarisalik, qanorlu iliallalluni saalersuussisartoq: ’Illikasik iluaqutaanngilatit. Niviarsiaqqanit ajorneruvutit!” Qassinimmitaavalu unatarpaani...
Eqqarsaatit nuanniitsut najoraanni Ujuup tusaalerpaa Ujuaannap inaani unnussiummik erinarsorpaluk, tulleeriit erinarsorpaluat:
Guutiaa, sernissortakkit meeqqat asangaaqigakkit, illimmi qitornaraatit pilluaqqusarigakkit.
Ujuaannap taanna atunnaagarimmagu Ujuup nalunngilaa, erngutannguani eqqissisimaaqatigitillugit taanna atorlugu erinarsoraangat tusarnaartaannaramiuk.
Inngilinnguit ilinnit aallartikkit, paarseqqukkit, sanitsinnut pigilit Jesusip peqqummatik.
Angerlarsimaffiup taassuma tassa anersaavaa. Inuuneq eqqissisimasuuvoq allaat naalliuutit atuukkaluarneranni. Ujuaanna napparsimaqaaq, tusareerpaalu toqussaminut ingerlasoq. Taamaakkaluartoq ilaqutariinni eqqissisimaneqarpoq, meerannguanut allaat taamaallutik.
Sinnattutut ilillugu Ujuup takorloortuagaa tassaajuarpoq Miina niviarsiaqqatut suli isikkulik, naartunera nalunaallilluni, isigisoq, arnaalu annernartumik kiinnerluni tungiminut mingulerterisoq inupalaarsuarmik taagorluni.
Taanna takorluugaq Ujuup maannakkut maluginiartalerpaa soorlumi siornatigutut ersaritsigiunnaartoq, nalunaaqutaatippaalu inuunermini eqqissinerulernerminut.
Unnuap qullinngua ikumavoq Ujuup inaani taarneq kiserluinnarmi assortugaralugu. Ujuut sinngata pooreersimavaa. Unnuap qulliata qaamarnani kiinaa eqqissisimarpaluttoq taamaalluni qungujuttutut pissuseqalerpoq, sinneriussaqarsimagami. Ujuut sinnattuleriallartoq:
Falikkunni isersimallutik aliikkutariipput, niuertorutsikkut kiffaat Mette Brandt pulaartoq sisammiullugu, pinnguaatigaallu sattaaserluni ilisamik ujarlerneq. Ujarlersoq qaninnguuilersorlu nilliummisaarneq kisimiuleraraaq. Ungasillisorlu nipaaruttaraat.
Mette sattalluni imminerminut qanilliartortoq isigalugu kiisa attorsinnaalerpaa, aajuna qanissusia. Qanorluuna periarami uppikarfigaluni uppatimi qaannut ingittorlu taamaallaammi qeqqatigut eqikkamiuk.
Sinnattummiuku ilaanni eqqumiittartut...
Naalaarneq
1.
Juullip qaammataa aallartippoq sila unerisimanani. Nigeq nittaalartalik sivisunaalerpoq, kisianni perlulivissanani. Taamaarusaarluni kiisa tassa ullut arlerpai..
Taamaakkaluartoq nikallungasoqanngilaq. Meeqqat atuartut anitsiarnertik atorluarpaat arsaakkamik, niviarsiaqqat nukappiaqqallu akuleriillutik. Arsaat eqqumiikkaluaqaaq, kiaana arlaata nassaarisimasaa mitip amia ilivitsoq, suliarineqanngitsoq. Isimmikkaluarlugu qassimmitaava puaatsoorutigaat oqinnermit piumasaannarminut torarmat, ilaannilu apummut morsuttoq sumiinnera paatsiveeruttarlugu.
Atuarfiup matua silarleq ammaannarlugu paarsisartoq sianermat isernissaq sunaana taamak kajungernartigisoq. Pingaartumik annerit, tamakku Dorakkut iserumavallaarput, siulliuniutiinnaq, pinngortitanik atuartussaagamik qilanaaralugu.
Nalunaaquttap akunnerani tassani annerit atuarfigisussaavaat palasip nulia Rigmor, asasartik nuannarisartillu. Asulumi Rigmor titartaallaqqissuugami atuartitsinini ilaqartittarpaa allattarfissuakkut titartaanermik. Isaappullu Rigmor titartaasoq, taavamiuna orpiliaq allattarfissuakkut titartarlugu ineraa. Kusanakasippoq.
Rigmorip atuartut oqaluttuuppai orpinnik Danmarkimi naasartunik, tamatumuuna pinerullugit juullimut orpiliassat. Tamakkununnga naatitsivinni siullermik naatinneqartarnerat eqqartoriarlugu taava kingorna narsanut naatitsivinnut nuullugit ikkussorneqartarnerat oqaluttuaraa.
Atuartut tusaasaminnik nuannarsartut nalunanngillat. Nipaqaratik tusarnaarput. Isaanni pissanganeq ersippoq Rigmorip oqaluttuarimmagu Danmarkimi ilaqutariit qanoq isillutik juullimut orpiliassartik aasaraat. Tassamigooq anaana, ataata meeqqallu tasiorlutik orpippassualiartarput orpiliassaminnik aallerlutik, tamarmillu kusagisartik aalajangiukkaangassuk taavagooq ataatap ulimaammik orpik uppitittarpaa.
Qanoq isillugu angerlaattarneraat, erniinnarlu illumut eqquttarneraat, imaluunniit utaqqiisaa sumiitittarneraat - apeqqutit taamaattut atuarfiup initaani tutsiupput, apeqqutit meeqqat juullissamut qilanaartut uummataannit pisut. Danmarkimi juulleriartortarneranik eqqartuilluni Rigmorip oqaluttuarnerata meeqqat eqeersippai, taakkununnga takorluulersillugu nunami orpippassualimmi alianaatsumilu inuuneq nuannersortalik.
Taamaallutik appippaat qallunaat juullisiutaat ”Højt fra træets grønne top”, Rigmorip ilikkartitaa. Ilaatigut erinalukkaluaraanni soqutaava, erinaq taamak nuannertigisoq ilaaqquffiginngitsoorneq ajornarmat.
”Aamma ’Juullimi orpiliaq’ atussavarput,” Rigmor oqarpoq, ”kisianni siullermik paarnaqulluk pissavarput. Maani naasarpoq, aamma orpiliarineqartarpoq. Paarnaqulluk sumi naasarpa?”
Kina tassa kingulliussava, tamakasimmik nappaapput.
”Dora!”
Nikueriarluni Dora oqaluttuarpoq suli apinngitsoq Kangerluarsummut paarnaqulluttariarnerminnik, sumi sua’tungaanilu naasimanerinut allaat ilanngullugit. Ilagooq nuanneq. Maannakkut illumik tunuaniinnerarpai, aputip ataani, tassaniillutik ajortunngussanngimmata.
Atuaqataata allap oqaluttuaraa paarnaqulluup qanoq ililluni orpiliarineqartarnera. Oqaluttuarpoq ilamernginik ilisisarlutik kissarsuutip ikumasup qaanut. Taamaallaammigooq inip ilua tipigissiartuaaraangami. Naasorsunni, soorlumigooq aasami.
Atuagannguaq attukuunermit ilaatigut nungullavissoq, Erinarsuutit, qupperiarlugu normu 230 ’Orpiliartunut’ sisamanik versilik appippaat qiimallutik, nipinnguartik tamaat anillugu. Tass’ taavaammat qallunaatut erinarsukkamik erinaanik erinaqarmat kukkujanagu erinarsuataarpaat.
Nalunaaquttap akunnerani tassani atuaramik tusakkatik puiguikkiullugit ualeq taanna meeqqat atuarfik qimappaat, qiimallutik aqagulu atuariartornissartik qilanaarilereerlugu.
Ualeq taanna taarsiaaqaaq, tassalu sila kusanaalluni perlussamik ilimanarsisorlu.
2.
Qeqertat avalliit assoqqukkiartukkani qaartavissukasinngortut isigalugit Tuppia aarleritsappoq, aamma taarsissuttuussagaani ilimagileramiuk. Nigeq natsimanngimmat qaannamik sapinngikkaluaqaa, aqqutissaminili sikualuit akulikilliartormata kigaalavoq.
Ajornanngippat taarsitinnagu Killinnguit angorusukkaluaqaa, qeqertaq taanna kangia’tungimigut kangerluttannguaqarmat nigermut oqquartumik. Sulili ungasiartukasiuvoq, nittangerluariartorlu ersigunnaartarluni.
Natsernik marlunnik nassarpoq, aappaa kalillugu aappaalu usiarlugu. Taakku kinersaatigai. Tinimukaaq majorallugu ingerlagami sarfarlu ilaatigut angerlortarsiortarlugu, malugilerpaa sikunit assertilluni. Uiartissagaanni ammarngat aajanna, aajanna. Allatummi ajornaqimmat aamma tassa Killinnguit tunullugu avannamuulerpoq ammasoq angumeriniarlugu, atagu qanoq iliallakkuni milissammat, sikummi sarfamit ingerlaqimmata.
Qaannamik angalatilluni Tuppia uippalliuitsuuvoq, qanorluunniit ajornartorsioraluallaruni pisinnaanini qularutigissanagu. Ajorsilluni misigiguni eqqarsaatini tassungaannaq tunngatinnagit allamuttaaq saatittarpai, taama eqqissilluni ajorsinnini anigorsinnaasarlugu.
Eqqaavai Fali Ujuullu. Aqisserniarnerlutik... Sisoraaserlutik aqisserniarniat nalunngereerlugit ullaaq ullaarorluniaasiit Tuppia aallarpoq avannamoorluni, puisinut qassutini takuniarlugit. Taartoq suli aallarami, silalu aarlerinanngitsuusaaq perlussamik ilimananngimmat avannarpapallappoq mannalu qatsunganeq, suna-suna suernissaa. Asulu ulimukaaq.
Sunaaffa sila aserornialerami.
Ulimut inerluni nigermik anorsaartukasinngortorlu natsertani piumaqigamigit angerlamut aallaruppai tikilertornissani qularinagu. Sikulli naammattoortalerlugillu taannaqa aqqutissaraluani nigortalerpaa, kigaatsumillu kippariartorluni. Kiisa tassa qeqertat avalliit ungasigunnaarpai.
Qimatannguani eqqaallattaarlugit Tuppia ingerlavoq aqqutissaq sianigalugu, sikut ammanerat toraakkani tammaanaveersaaqqissaarlugu. Pigami, pigami ammaneq suli milerianngitsoq kiisaana angumerillaraa. Aamma utimut, Killinnguit toraaqqippai, nittangeqattaartorsuaq nigeq assorlugu.
Killinnguit eqqaa sarfap angerlortarimmagu tamaani sikualuit ingasalluinnarput. Tinimut aallaruttornerugami sarfaqaaq. Taamaammat sikut uniffeqaratik ingerlaarput, ilaatigut Tuppiamut ulorianarsillutik, qinerfilunnermillumi. Kiisa tassa taarsilivippoq Killinnguit anguniaraluarnerani suli Tuppia sikunik akunnisiuissaqqaartoq.
Aarimmi, tassa ilimagisaa. Ittulaariutigaluni nigeq tikilalerpoq nittaalarsuani nassataralugu. Tuppiali oqquannereerpoq nuna ungasigunnaarlugu ingerlanermini. Apeqqutaaginnarpoq sikunit qanoq isilluni aniguinissaq qaannap amia alinnagu. Ilami sikut ilaat qaamasukasiit, ulorianavissut takkuteriataaraangamik aajuku qanittassusii, - ulorianaraluit!
Qeqertap eqqaa itisuujugami, tamaani sarfarnera kaavittuliortoq Tuppiap merseritsaakkaluarpaa. Nunali qanittunnguanngormat nukini ilallugit paatini atorlualerpai, paarutigalugit ilaannilu sikunut toortaatigalugit. Sikut akullaameriartut mianersornissaq puigorlugu paarataaleraraaq.
Nuna qanillivillugulu Tuppia sikunik ajorsippoq. Kiisa tassa sikut qajaa tativaat. Ingerlaqimmata naatsorsorlugit akullarsiilerpai, timimini sissaq isiginnguaraluarlugu, aajunami qanissusia. Angorusutani kangerlunnguaq nalunngilaa suli ungasiartoq. Sissarli sukkulluunniit attoruniuk naammagiinnalerlugu misigaluni Tuppia apuunniarsaraaq.
Paatiminik sikut toortarlugit pigaluarami, ajornaqaaq siumut ingerlanngilaq. Sarfaq kisimi naalagaalersorlu kiisami sikut akullaaminnguatsiarmata, mianersorneq piunnaarlugu Tuppia timmut parruserpoq, sissalliuna angunissaa tassa kisimi.
Aqqunni nakkutigiunnaatsiarlugu, - aarimmi, siku siormippaa. Qaannami amia savittut ililluni aqqusaarpallakkaa malugalugu Tuppiap nukini sukappai. Ilaqutannguani utaqqisut soorlumi kisimik kiinnap saaniittut, tamaviat aallarsarpoq. Sikut sussakasiilliuku!
Misigilerpoq sissaq attorlugu. Aajunalu sioraatsiannguaq qanissusia. Taamaallaammi sannguigalugu tulakkiartorfigigamiuk. Malugaa qaanni pukkililertortoq kinerteqisorlu. Taamak sikusiortigisoq alinnissaa ilimanarami. Siumi sioraatsiannguit attormagit niuterasuarluni alla passutinngilaa qaannami paava. Tassuuna tigullugu qaanni natsersaminik attatalik kivippaa, soorlumi sunnguaq, tassali oqigingaaramiuk.
Imaa kuillugulu pusillugu iligamiuk siuani alinnera misissulerpaa, itummap takissusianit naannerunani siuata saamia’ tungaatigoortoq. Tuppialu aana itumattooq, alinneq itummaminut uuttuuteriallaraa, kakkaak! Taannaqa taama ilimagalugu.
Sunaaffalu perluk Tuppiap sioqqutitsiarpaa. Tassunga sissittorlu sivisungaanngilaq, nigeq ittussuani illugalugu pitorarpoq, nittaalartarsualu allaanngilaq asuli milloortoq.
Taamaalimmat Tuppiap alla eqqarsaatigiunnaarpaa kangerlunnguaq qinnguaniittorlu qangattaq saperngusuni oqqiffiusartoq. Qanornguna ililluni taanna tikissinnaasuuguniuk, taava qatsorsiisaa uninngavissaqassagaluarpoq isumannaatsumik.
Saaqqap atisamigut nakkutigiuarmani Tuppia tujorminngilaq. Imaannarsuarmut avalagiaanit ungasinngitsumi qeqertamiippoq, sumut pigaluaraanni iikasik qinerfeqanngitsumi. Taamaappoq suna tamarmi nittaalarsuarmik ersinnitannguerummat.
Illermut pilluni Saaraq mersorami taarilerlugu kiisa Aalaatiit ikippaa saniminullu ilillugu. Anori nakkisatsikkiartortoq tusaallugu eqqissiunnaarutigaa, sulimi Tuppia tikinngimmat. Taakku aqissiliat, Fali Ujuullu, ualilaaginnartoq tikipput aqissialussimallutik.
Dora Makkalu nerrivimmut pillutik ilinniagassatik sammivaat, igalaat qanillillugit, qaamanerat iluaqutigalugu. Hansi natermut ingilluni imminut aliikkusersorpoq, siorna nalliukkamili pisaani qisuit ikkussortakkat pinnguaralugit. Illussaarsuup isaariaata qulaa qaarajuttoq ikkukkamiuk taamaalilluni qummut ineriartuaarpaa. Pinnguariuartaramiuk immaqaluunniit ikkussorsinnaagaluarpaa alarlugu. Ilami pinngussani taanna nuannaraa asseqanngitsumik.
Tassani Saaraq mersortoq angutip kamiisa quliutissaannik avittarluni, erininarsinngitsoq unilluni naalaaleraraaq igalaallu taarsiartuinnartut qiviartarniarlugit. Saninnguaminiittorlu naalungiaqunni qissimittaraa sinnarilluni oqorutini nalasoq. Suna tamaat nakkutigalugu Saaraq sulisarpoq ulapikkunnaassananilu. Tassagooq arnisaataa. Sullerissaartoq isigalugu sakiata Ujuaannap Saaraq taama pisarmagu tamanit naluneqanngilaq.
Saaraq asimioqarfimmiuulluni peroriartorpoq, Eqaluit asimioqarfiisa ilaanni Qaarusulimmi. Asimioqarfik taanna silarpasissumiippoq imaannarmut qanittumi. Inuuneq taamanernisaq Saaqqap nalunngeqaa, piniartukkormiuullunilu misigisat imaannaq katatassaanngillat.
Soorlu naalaarneq, tassa piniartukkormiut inuuneranni ilaasoq, pingaartumik mulusoqartillugu naalaarneq, ernumanerinnarmi pinnani aammali neriunnermi ittoq. Anaanami asasami oqaaseq taanna nipituumik oqaatigisanngikkaluaraa Saaqqap taamani meeraallunili naalaarneq ilikkarpaa. Ataatartik qajartortilluni tikinngileraangat qatanngutigiit Saaqqakkut misigisarput anaanamik tasioraatik oqaatsi illugalugu:
Ataata ajorani tikissooq, naalallusi utaqqiniaritsi!
Ataatarlu ilumut tikittaraaq ilagisannguani pissarsisimallugit. Ataatartillu oqaasilissuunngitsoq ilaanneeriarlutik tusarnaartarpaat kiisami misigisalikkersaartoq qajartorluni naveeraluarsimanerminik. Puigunngilaa ilaanni tusaagamiuk arni ataasiarluni uiminut oqamisoq ima: Qanornguna annikilliortigisimanerami kiisami una oqaluppalaartoq!
Eqqarsaatit tamakku pigalugit Saaraq illermi avittartoq, avittaaluaasiit taamaallaat pussukitsuni ajornanngitsut, ilumut kusanangaaramik qullersuup qaamarngani qillaaluttuinnaapput. Avittaarassannguaq ikkukkuniuk saveeqqamik kilittaraa mersuullugulu. Saaqqallu suliani nuannaralugu pigami susoq una niperujoortoq. Ataata tikissiillugu naalaarnertik meeqqat nuannaarunnaarnermik ilaqartikkamikku maanna iluaallageqaat anaanamik eqqissisaasutut nipeqarluni taamatut tutsiunnera.
Anorip siorsunnera tusaajunnaartutut illugu inigisamik eqqissinarnera kisiat meerannguit misigisimalerpaat.
Nukarliliaq kaalersimagami qianissalersorlu Saaqqap suliani iperaannariarlugit tiguaa milutsilerlugulu. Erni pakkullugu tassani issialersorlu utoqqaq Ujuaanna inimininngaannit nuivoq, suna tamaat ajappaartorlugu ilaminut innigiaq. Qarsungallunilu sororsimaqaaq. Taamaattormi qangamit ajunnginneruvoq, ilami makissaavikkaluarami. Maannakkut ullut tamakkianngikkaluarlugit makilaartalerpoq sivikikkaluamik.
Ernguttani annerit ilassioriarlugit illerup tikeqquanut ingippoq, Saaraq milutsitsisoq sanilingerlugu, kisianni qanillinani. Aqqunni taamak sivikitsigigaluartoq qasunerinit anertikkarpoq, allamut assersuunnarani soorlumi timmiaarannguaq tuuallakkaanni uppittussaq. Saaqqap isigimmani Ujuaannap kiinaa saamasoq qungujunniaraluarpoq, quersoqqajaanerulli ilungersuatitsinerata kiinaq uumilasutut isikkoqartippaa.
”Qannarsivarngaasiit ingatsikiartorpoq,” piniavimmik pilluni Ujuaanna oqarpoq.
”Tassamiaasiit!” Ukuaata akuersorpaa. "Kisianni soorlu ingasappallaarinnaarteq. ”
”Qanortormi...” Ujuaannap nipaa sallaaqaaq. "Tuppia qaneq itsinik isikkamigit aterpa?”
”Qajartiitini nutaanerit aterpai.”
”Aa... Qujanaq!” Taama oqarami Ujuaannap nipaa ersarinneruvoq. Ernguttani nukarleq, miluttoq isigeriarlugu oqamivoq: ”Taannali Mannarsi qajartsinngitseq...”
Atsiani pillugu sakini taamak oqarmat Saaqqap paasivaa. Unniami Ujuaannap uigigalua, Tuppiap angutaa Mannarsi qajavik, qajavissuaq. Allamik akissutissaqannginnami Saaraq qungujulluni oqaannarpoq: ”Kingillikasaagami qaneq issanerpoq... Immaqa umiarsivaaqqamik angallateqartissaq...”
Taanna Saaqqap oqaasia quiasaarnerinnaanngilaq. Tuppiami angerlarsimatilluni ilaanni oqartalerpoq aalisariummik umiarsuaarartaarnissaq pilerigalugu. Ataasiarani taamak oqartoq Saaqqap tusaallugu kiisa upperilerpaa. Aammami Ujuaannap. Nalunanngilarlu ernermi taamatut eqqarsalerneranut Ujuaanna usorsittoq, imali oqaasertaliilluni: ”Uangakasak sumiissuunga...” Allamillu ilanagu.
Tassani oqartoqanngilersut Hansi kisimi nipaalluni oqarpoq: ”Anaana, iffiamik pilanga!”
’Piniangisarit!” Arnaa akivoq. ”Iffiamik piniaritsi, Dora, aat, illit kilitsiniarit.”
”Aap!” Dora pinaaserani qangali pikilereerpoq.
Ujuaanna querutsikkamiaasiit imunga kipineq ajuleraluarpoq. Nuammilli piigaqanngilaq, tassalu naalliunnaqutaa. Taamaaligaangami Ujuaanna pikkuttutut pissuseqartarpoq, uffa taamaattussaanani. Suli quersoqqajaalluni ukussani aperaa: ”Naammi Ujuut?”
”Tikissiiartissallini anigami, Falilu immaqa suli tikissiipput,” Saaraq akivoq. Doralu isigigamiuk savissuaq tigoreersimallugu iffiamik kilitsinialersoq oqarfigaa: ”Dora, kilerniaqinak. Saattunnguamik kilitsissuutit!”
”Aap!” Dora akivoq.
Taqqama matu silarleq ammarpallattoq tamarmik tusaallugu naalaaginnalersut, atami aputaajarluni tukkarpalua, isersiisaq puttuppoq, Fali. Aniinneqaaq, iserfiisalu kiinaatigut erniinnaq paasivaat tikissiilluni suli naalaarneqartoq.
”Naak ataata?” Hansi aperinasuarpoq.
”Suli tikinngilaq...” Taama oqarlunilu Hansi pinnguassaqqaartoq sanianut natermut Fali ingippoq. ”Tikissooq!” Qungujulalluni pinnguaq isigeriarlugu taama pivaa: ”Atali illissaarsiip kusanassusia!”
”Anerleqaa?” Nalaaserlunnerup ataani Ujuaannap Fali aperaa.
”Anerleqigami. Aamma nittaalarsivaq qinerfijinnginnami.”
”Naak Ujuut?” Saaraq suli milutsitsisoq aperaaq.
"Takanna Nuukasammiippoq. Ilaserigalivarakku utaqqiisaa uunnasseriartilaaqqullugu pijimannginnami.”
”Naammi Rosa?” Saaraq apereqqippoq.
”Nakasikkunnut ikijeriarterami. Ualiarterli Mettep aagamijik.”
”Susut?” Perpiarani Ujuaanna aperaaq.
’Pulaarteqassagaminngeeq...” Falip akivaa.
”Taamammiaa’ nallikattaq!” Taama oqarlunilu Saaqqap nukarliliaq miloreerluni siniinnalersoq inaanut innartippaa mersukkaniluaasit saallugu.
Maanna Ujuaannami piffissaanngilaq Nakasukkut pillugit eqqarsarnissamut. Piniavimmik nikuikkami ilummut aallarpoq inini ornillugu. Utoqqalineq nappaammik ilaqartillugu atoramiuk inuusaa tamarmi oqimaatsumik nanerneqartutut ippoq. Ernermilu qajartorluni mulunera misigisimavaa uummammik kapuuisutut.
Tunumini tusaavaa ukussani oqartoq: ”Qullivit ikimanera qaneq ipaa - ilivarsisariaqarpa?”
”Ajinngilaq!” Iniminut isilerlunilu Ujuaanna oqamivoq: ”Atali Ujuut qiiatsiinnarani uffa angerlaannarini...”
Inimini issiavinnaaminut ingikkami Ujuaannap isaasa qasoqqasut alla pinngilaat tassaliuna assiliaq siniffiup qulaani nivingasoq kisiat, annaassisup assinga, savanik paarsitillugu qalipagaq.
Ujuaannap assani paarlappai. Utoqqaap nappaammini qasusup annaasisaatalu naapinnerat ininnguup avataani pivoq, - najukkami perloqaranilu eqqissinartumi.
Nigeq sukataartoq ersiimissananilu nittaalarsuaq taamaaginnartoq, angutit qassikattannguit aneerput sannaviup avannaa’tungaanut oqquillutik. Mulusoqartillugu tassa ileqquat. Sannaviup eqqaa inuerunneq ajorpoq.
Taamaalluni takkutileriallartoq Nakasuk.
”Kakkak anori!” Oqarpoq. ”Tuppia suli tikinngilaq...”
”Suli tikinngilaq,” aneertut ilaat oqarpallappoq. Allalu: ”Sila taamaatseq Tuppiap sapigarinngikkalivarpaa...”
Nakasuk tassani uninngalertoraluarluni qimaguppoq, aneertullu kingornanit isigaat ammuinnaq Nuukasaap tungaanut ingerlasoq. Isiginiarlugu nitaallamut aanngaavaat.
Perluttoq qaamanerup taarsinerullu imminnut naapinnerat misigisaavoq aamma immikkut alutornassusilik. Mallit sissamut aporaallutik qaarnerat qummorluinnaq serpalittoq allaaneq ajorpoq soorlumi tassa isiginnaagassiaq alutornartorpassuarnik ilusilik. Qaarnerullu ilusai soorlumi tassa unissanatik malersuuttut, ikallutik attortaalisut assigalugit.
Nuukasaap nuua nuisallugu qattuninnguami Ujuut issiagami mallit qaartarnerinik arajutsisimasaqanngilaq. Assumut sammigami nittaallat kiinnaminut toraanerat ajoralugu pigaluaramiuk kiisa sungiuppaa, tassa aamma mallit qaartarneri allanngorartuartut isiginnaarlugit alutorinermit.
Qaarnerit serpalinneri Ujuup assersuuppai eqqarsaatimigut eqqissisimannginnerminut. Isini tamaviaartillugit qinertuarpoq angutisiami aggerfigiunnagaa ilimagisani alartaaserlugu. Nittaalarsuarli akornutigaa.
Taamaassaqqaartoq isimi sinaagut takullugulu sunaana sanimini qernaallattoq, qiviariallaraa Nakasunguna. Attorluni saniminut ingimmat susoq Ujuut illuaamisoq.
”Silarsuaq, - aa!” Nipittuullugu Nakasuk oqarpoq. Sanimini Ujuut nillissanani avammuinnaq qinertoq isigeriarlugu aperaa: ”Qiianaq, aat?”
”Naa, ajunngilaq!” Ujuut akivoq.
”Sannaviup eqqaaniittut piniartut oqarput, Tuppiap anori taamaattoq sapinngilaa,” Nakasuk oqarpoq nangillunilu: ”Immaqa puisinik amerlasuunik pisaqarami... ”
Ujuut sumilluunniit qarluallanngilaq. Aamma eqqumiigeqaa Nakasuup uninngavigimmani. Sulilu eqqumiigineruvaa inussiarnersumik nipeqarluni oqaluussinera.
Tassani Nakasuk assorleralugu issialluni ilimasugunnaarfimmini Ujuup tuppatigalugu malugaa Nakasuup uppatimigut patikkaani. Unalu nukittoorsuugami eqitsinera annernaraluartoq Ujuup qularinngilaa ajunngitsumik pilluni Nakasuk taamaaliortoq, oqarmammi:
”Tuppia piniartoq pikkorissuuvoq. Ajussanngilaq!”
Kiinni qanillillugu Nakasuk taama oqarmat Ujuup alla naanngilaa imigassarsunninnera, assorlerigamiummi.
Akinanilu Ujuut alanngaallammat taamaannera Nakasuup allatut paasinngilaa, taamaallaalli paasillugu pillakkatut inuusup annilaangalluni ernummateqarlunilu inuuneratut. Taamaattumik Nakasuk issiavoq imunga iniminit nikinnani.
Nuukasammi issiasut, niuertoruseq qallunaaq kalaalerlu pillagaq, naalaarneq inuuneralugu perluk akiorpaat. Tuppia tikissiivaat, ajornani angerlamut apuunnissaa tamarmik neriuutigigaluaqalugu...
Unnuaq naaneq ajortoq
1.
Ittussuaq! Taaq!
Imaannarmut anillagiaaniittut qeqertat pukkinnerit malinnit nuisanngillat. Mallit qaamarujuttorsuarmik qaarnillit, malittuinnaat qaavisigut persoralanerit ikattutut illutik, ingerlavitsik allanngoqattaarlugu tarsialuttuinnaapput, soorlumi nittaalarsuaq annernartumik torartoq qimarratiginiaraluarlugu, - saperluguli.
Sila taamaattoq aneerfissaannginnerarlugu nunaqarfimmiut oqaatigisarpaat. Atamanna imaannavissuup killinganiittut qeqertat taamaattut. Killinnguanilumi sila aneerfissaanngilaq.
Perluleriataartillugu angumerisoortittut Killinnguit qanikkunikku allamut pinnatik qeqertaq taanna qimarravinnaaraat. Qattorngata kangimut sammernganiippoq qaarusuk, qanorluunniit perlukkaluallarpat silarluup pulaneq sapigaa, anorinut tamanut oqquartoq.
Ammarnga sanarfisaq, anginngitsoq miliguteqartitaavoq ujaqqamik saattuatsiarsuarmik. Iserlunilu kingunikkut taanna matugaanni, tassa annakkuumminaq! Qaarusullu pinngortitaavoq, inuup assaanit pinnani, nukinnilli allanit, nunamiillutillu silaannarmiittunit.
Oqqiffissiaq taanna Eqalummiut eqqaamiuisalu angalasutoqqat tamarmik ilisimaaraat, perluttumi taartumiluunniit qaammaqquteqaratik nanilertorsinnaallugu. Sapinngisannguaminnik pinngortitaq sunaluunniit innarlitsaaliortuugamikku aamma qaarusuk taanna taama pivaat. Ammarngani qarmat innarlersimappata misissortup erniinnaq iluarsaattarpai ileqquattullu ilillugit. Qaarusuup ilua inersimasut marluk tattuunnatik inigisinnaasaat torersuutinniartarpaat, qimaleraangamikkulu ileqquatut ilillugu iluarsisarlugu.
Kisianni aamma inoqarpoq pikatannik torersaanerlu nalusunik.
Pigallarani Tuppiap qaarusuk taanna angugamiuk, tassalu taarsissukkaani, pileriaqaa ammarnga milinneqanngitsoq, mannalu aput! Taavamiuna persup milileraa.
Kinaagaluarnersoq, kingulliulluni tassaniissimasoq Tuppiap taamungaannaq avoqqaaraa, eqqarsaammigut uumigiummerlugu, ilami qasoqigami. Nunninnermi kingorna qaanni passuteqqaarsimavaa, alinnera ilaarlugu, tassalu taarsilerluni isiginiarnarsisoq. Taamaaliorpoq issiaattaminit ilaassaminik ilanngarsilluni. Aamma ujallunik meqqutinillu sillimmateqartuartuugami alinneq angigaluartorluunniit Tuppiap imatorsuaq aarlerigisanngilaa, nalunnginnamiuk qaanni amerissuusoq.
Qaanni naammassillugulu tingittussaajunnaarlugu inaalereeramiuk aatsaat imminut isumagaaq, natsertami aappaa ammariarlugu tinguanik tartuanillu tumannguersaaserluni. Qangami iluaallak!
Nunnifimminiit qaarusummut aqqutaa mianersoqaluni atorpaa, qutaarlukujuulluni quaaqqajaanartoq. Qaamasuuppat ajussanngikkaluartoq taarsisorlu atorpaa nangiarimisaartunnguamik.
Tassalu pigallarani Tuppiap qaarusuk angugamiuk, ammaannartorlu takullugu, taqamut avoqqaarliip ataani ammarnga aputaajarpaa ilummut angusinnaasani ilanngullugu.
Kaasarfimmiuni innerit ammutereerlugit qaarusuk pulavaa. Innerup qaamarngani soorunami inoqanngilaq. Ilali takusap avaanngunassusia. Tamarmi sullassimagaluartoq timmissat amikui tamassa nuisaalupput, sunalu tamarmi meqquuvoq erisarfiusimalluni asuli tukiinnagaq.
Inneq qamittorlu kakkak taaq. Tuppia inimini imunga nikinngilaq isini taarmut iluarsitseeqqaaramigit. Angalalluni innerit erlinnartorsuummata ikitseqqinnani kaasarfimmiuliuppai, isugutammut pinaveerlugit.
Silatimini qiarsussuaq tusaallugulu qaarusuup ammarngata killinga satsilerpaa ujarak miligut ujarlugu. Tigugamiullu inissaa taarmut iluarsaateriarlugu miligukkamiuk, atalimi oqquaallak! Tamaallaammi nallarfissani iluarsaallugulu innakarami. Ila, soorlumi ajussanngitsoq.
Tassani taarsuup ataani nalalluni Tuppiap ilannguani eqqarsaatigai, ilimagaalu pilluni naalarulunnissaat. Qanortormi Fali Ujuullu ajoratik tikissimaniarilik. Nunami angalaneq aamma ulorianaatsuinnaasanngilaq. Ilannguani ataasiakkaarlugit eqqaasarpai, kiinaat takorluugaralugit. Qanormiaa’ taamak aamma arni isumassaatiginerpoq.
Taqqama ittussuaq taamaaginnartoq, naa-naak qaarusuup iluata suerninnguassaa. Tuppialu atisamigut qaajunnguannginnami tassani eqqissigujoq.
Unnuap takinissarsua taanna kisimi...
2.
Saaraq illermut kangujarluni quliutissanik avittartoq sanilingerlugu Mette Brandtip alarneq saperpaa, suliaa alutorinermit. Aamma paaseriaramiuk Saaqqap Ujuut kammigaa juullimut atisassaanik, ingalluni qaninnialerpoq.
Taaka nerriviup killingani Rosa issiavoq nissikullattagalerluni. Suliatik nakkukkunnaarnagit imminnut oqamiffigisaraat, sakeq ukuaalu. Mettelu oqaloqatigiinnermi malinnaavoq Rosap nutserutilaartuarmani.
Oqaluttut nipaarsaanngillat, kisianni nippattoornissaq sianigaat. Meeqqat nukarliit illermi sinipput. Ujuaannallu inaanut matu matoqqavoq.
Niuertorutsikkunni nerisitsineq naammassiaarallartillugu imaallaat Saaraq ilalersorpaat. Unnummullu niuertorutsikkunni sulillutik Rosap Tuppia mulusoq taajuarmagu, tamanna pillugu Mette ilaavoq ilaqutariit naalarulunneranni. Saaqqamili malugisaa tassa eqqissisimaneq. Oqaatsit nuannersut anittarpai ilaanni illariatsiarnermik ilallugit.
Tupinnaqaaq arnap tatitussusia, - tassa Mettep isumaliutaa. Tassanngaannaq Mette eqqaasaqartutut illuni Rosamut saappoq oqarlunilu: "Ih, altså... Rosa!”
Oqaqqinngimmat Rosa oqamivoq ”Ja...”, nissikullattakkanilu alarnagu. Qissigaali Mettep isigigaani qungujussalittut.
”Rosa, kan du huske vores jul i Fredminde, hos mor og far?” Mette aperaaq.
”Om jeg kan huske!” Nuannaarpaluttumik kiinnerluni Rosa qiviarpoq, nissikullattaanini unitsikkallarlugu. ”Hvor var I søde mod mig. Jeg havde sådan hjemvé...”
”Ja, du havde... Den første advent i husholdningsskolen...” Oqaatsini ilassaqartittutut ikkaluarlugit nipangerpoq, ikinngunnilu isigaa qungujoqqajaalluni, oqarsiisutut illugu.
”Og jeg græd den aften...”
”Ja, din stakkel. Jeg havde virkelig ondt af dig.”
”Men, - en smuk aften var det,” Rosa takorluuisorujussuuvoq. ”Jeg vil fortælle svigermor om vores jul i Vejle, - skal jeg?” Mette qungujussaqarpasilluni tallunilu kiillugu niaquinnarminik angertoq isigalugu Rosa qungujuppoq, sakiminullumi. Sakini nutaamik ujalussaminik ilersiitigaluni isigisoq alarnagu Rosa oqarpoq: ”Vejlemiuna juullisiornerput eqqartoripput...”
”Qaa, oqaluttuarit.”
Mette isiginnaartoralugu aappaa avittartoq aappaalu allamut qiviarpiassanani nissikullattaasoq allamut piunnaarput, eqqarsaataat sammilerput qanga juullip nalaani pisimasumut. Nuna pisimaffia Saaqqamut ungasissorujussuuvoq, tassalu Danmarki. Eqalunnit eqqaanillu qimagutinngisaannartumut takorluugaq taamaappoq.
Ukussami oqaluttuarneratigut Saaqqap takorluulerpaa Jyllandimi illoqarfiit ilaanni Vejlemi pisimasoq, uku inuusuttunnguit ikinngutigiinnertik aqqutigalugu misigisaqarfiat. Tusarnaakkani nuannarinermit silatiminni silapiluup ittunnera Saaqqap puigortutut ippaa.
Rosap sakiminut oqaluttuaa tusarnersoq imaappoq:
Sapaammi annermi unnukkut atuarfimmi Vejle Husholdningsskolimi nerersuareernerup kingorna ikinngutigiit taakku pisuttuarput, silalu nipaalluni alianaaqigaa. Atuarfiata eqqannguaniittoq aajuna aserorterivitoqarsuaq, decemberip qaammataani pisarnermisut ikitersimavoq, suluusarsuisa sinaat tamarmik qulleerarpassuarnik ujameriallutik, qangami qaamannguarsi!
Atuarfimminngaanniit Koldingvejip tungaanut aqqusernga Bøgevang atoriarlugu, Koldingvejilu ikaariarlugu ikinngutigiit nukinnguteqaratik pisuttuarfigaat aqqusineq aserorterivitoqarsuup killinnguatigoortoq, Foran Møllen. Taanna naagamikku ingerlaqqillutik pisuttuarfinnaartik tikippaat Tyrelodspynten, qatsissumi illoqannginnersaq, sumorujussuaq isikkivittooq, ingammik avannamut Uhrhøjip tungaanut. Kangisinnerusorlu nuna orpippassuartooq, Vejlefjordip timaaniittoq, tamanna alarneq ajungajappaat Tyrelodspyntenimi pisuttuaraangamik.
Nuna tamanna qiviaqqajaasarpaat ataasiaratik aqqusaartaramikku Mettep angajoqqaavinut pulaarnerminni. Aamma ilaanni atatsipput Juelsmindemut, tassani kalaallinik peqqissartoqarmat takuniaallutik. Ungasiliarnertik taanna, aqqutaalumi pisariummat, kingullinngilaat.
Unnuk taamani, sapaammi annermi unnukkut, Mette Rosalu eqisimaarlutik Tyrelodspyntenimut pisuttuaramik ileqqumittut ingiffigaat issiavik qisuk, takisooq, qattorngup sinerpiaaniittoq, avannamut sammerngani.
Tassanngaanniit suna tamaat nuisavaat, nuna orpippassuartooq Vejlefjordip timaaniittoq ilanngullugu. Orpippassuit ukiup pilutaartitigai apummillu qallikkat akornisigut illut ilaasa qaamarngi ersipput. Mettekkulli illuat nersutaasivittalik Fredminde ersinngilaq, timerpasiinnarmiikkami. Taamaattormi tungaa alartaaserpaat.
Tyrelodspynten taamak pisuttuarfigineqartartigaluni unnuk taanna inuisaqaaq. Aqqusineeraq sioraannaasoq atorlugu qaqutigut ingerlarpaluttoqaraangami, eqqaqquttoq kinaasimagaluarnersoq paasinagulu erniinnaq qaangiuppallattaraaq.
Taamaalluni Mettep Rosa kimigiiserfigilerpaa kalaallisut juullisiummik tussiaqqullugu. Erinagilluni Rosap appippaa ”Juullimi iivangkiiliu”. Saniani ikinngutaa nipaqarani naalaaqqissaarpoq.
Versi siulleq naammat imunga oqartoqanngillat...
Qanga Vejlemi ikinngunnilu misigisaminnik sakiminut oqaluttuani Rosap tassunga killillugulu nipangerpoq, nissikullattakkanilu umerorpaa kukkunersiuisutut kiinnerluni. Mette qiviarpaa, suliuna Saaraq attorlugu iniminit nikissimanngitsoq, qularnanngitsumik avittartoq alutoralugulu nuannaartorinermit.
”Juullimi iivangkiiliu”p erinaa Rosap isumaannarmigut atorsoriniarlugu misigaaq niperujoornikkut anillugu. Taamaammat Mette qiviarpoq qungujoreerluni, oqarporlu:
”Ja, den sang vi.”
”Og nej! Hvor jeg tudede!” Rosa oqarpoq, nissikullattakkanilu kisiat nakkullugu.
”Den sidste vers sang vi begge to, jeg med min falske stemme!” Mette taama oqarlunilu qitutsilluinnarpoq.
Rosallu sakini nutseruppaa oqarluni: "Metteuna oqartoq taamani versit pingajuat marluulluta atoratsigu nammineq erinalunnerarluni.” Mettelu oqarfigaa: ”Nej da! Vi klarede det pænt begge to, vi to små sanglærker!”
”Og vi tudede begge to,” Mette oqarpoq. ”Midt i sangen mærkede jeg pludselig din hånd i min... Du knugede, og det gjorde ondt!”
”Jeg kunne ikke andet,” Rosa oqarpoq. ”Jeg tænkte på mor og far... og søskende i Holsteinsborg.” Sakinilu eqqaallugu oqaatsini ilavai: ”Ilami taamani angerlarsingaarama, Mettelu initsinniilluta... Qaatingajalluta! Soorlumi unnuaq naassanngitsoq, - ajoq!” Taamalu oqarami Rosa ileqimisaartortuinnaavoq.
Qissigalugu Rosap ikinngunni qiviariaqaa, inunguna illarusuttoq, nunungaarami aappilliullugu. Taamaattoq takugaluarlugu Rosa illariarpoq. Sinittulli eqqaallugillu nissikullattakkaminik qanini asserasuarpaa, illuanillu ilami tungaanut usserarpoq seertortuinnaalluni. Sakinilu takuaa, una mersortoq, qissimilluni tungiminut isigisoq, illartorlu nipikisaartunnguamik.
Vejlemi unnuap ilarsuani Rosap angerlarsernera taamani naalliunnarsimaqisoq qanganngoreermat utersiginagu maanna illamut sangutiinnarpaat.
”Hvad med rotten?” Mette oqamivoq illaqqajaanermit suunani.
”Rotten?” Uissuummisuusaarpasilluni Rosa aperaaq. Nalunngilaali ikinngummi suna pigaa.
”Ja! Rotten!” Mette akivoq. ”Mette, Mette! - Rotte, rotte!”
”Sunageeq?” Saaraq aperivoq pasitsakkami inuusuttut uku tissigisaminnik eqqaasaqartut.
Nissikullattakkani uppatimi qaannut nakkaaginnarlugu Rosa tassani nunulerpoq naalliukkunnarsivilluni. Oqariartaraluarpoq, ajornaqaarli. Soorlumi uniisigut kaasaq. Naalliukkunnaqutigaa sinittut pillugit nipaarsaaraluarnermit nununeq sapilernera.
”Teriarsuaq!” Taama oqaraluarlunilu Rosa illarusunnermit sapilersoq takullugu aamma tassa Mette nangagassaajunnaarluni tissitsappoq sikkertuinnanngorluni. Taamaalimmata kiisa Saaraq ilaaqquppoq, alla nipiginagu: ”Suna teriarsivaq...”
Soorlu Rosa ilaarsiinnartoq, misigaaq sakimi oqaasia ”teriarsivaq” anereerlugu, assullu tassa tissitsangaarami anersaarneq ajuleraluarluni.
Taamaaleruttortoq taqqama matu silarleq ammarpallappoq, isertullu marloorpalullutik. Allaassanngitsullu Fali Ujuullu. Tassamiuku.
Iserput, siulliulluni Fali, kingornanilu Ujuut. Puttutiinnarlutik malugaat uku iserfitik nikallunganngilluaasartut. Taamaattut takullugit Fali qungujuppoq, sallaaqaarlu aperisoq: ”Suvisi? Sunaana tissinaqaa?”
Tassalu Rosa Mettelu peqqusiileqimik ilallugu annunniaraluarlutik sikkertuinnaat alassanagit Fali Ujuullu tiffartertut, aneerusitillu piiaatigigaat, Saaraq kisimi nipaalluni oqarpoq:
”Ukunnguit aliikkisersermannga qujanaqateqanngillat. Vejlemi juullisijernilersaaramik... Sila qaneq ippa?”
”Allanngissammat!” Fali akivoq. ”Aneraami taamaaginnaleralivarpoq. Ha kisianni taarsivaq!”
”Qaneq qiiatigaasi...” Taama oqarlunilu Saaqqap avittakkani uppatiminit peerpai. ”Kissartilijiitissavassi.” Illermiit aqqarami kissarsuuserilerpoq uunnaavillu ikkullugu.
Ujuut nerriviup eqqaanut issiavissimmat, Fali ingippoq nulii attorlugu. "Sunaana tissinarteq pivisijik?” Nulii aperaa.
Rosa nissikkullattaasoq imatorsuaq illarusunngilaq. Taamaattormi qungujulalluni oqarpoq: "Teriarsuarnguna eqqaagipput.” Illarusunnerami tassunga killeqarpoq, angutitatik isermata, qiiannillutik isumassaarpaluttumillu kiinaqarlutik. Kingumut erseqqissumik arnat tusaalerpaat silatiminni anorersuup siorsunnera.
”Taamangaasiit taanna teriarsivaq... Mettekkinni, aat?” Fali aperaaq, aatsaat tusalersimanagu. Rosa akinanilu niaquinnarminik angerpoq. Qangaana Mette Falikkunni pulaarluni taanna Fredmindemi pisimasoq eqqaallugulu oqaluttuarmat, taamaalillutik Falip Ujuullu taamanili tusarpaat teriarsuarmik takulluni Rosap tatamaarsimanera.
Teriarsuarmik oqaluttuartoqarnissaa ilimagigaluarlugu oqartoqanngimmat kiisa Saaraq nilliummivoq: ”Teriarsivaq, - qanermi tataannartigaa!”
”Ila ajoqigami!” Aarilli Rosa oqaluttualermat sakiata siutai aajakku. Rosalu nangippoq: "Sunaana uumasoq taamak ersinartigisoq. Sunaaffa aana naasorissaasukkormiut sungiusimangaaramikku takugunikku alassavaat. Mettep angajoqqaavi Fredmindemi illoqarlutillu uumasuusiveqaramik puulukit nersussuillu inaannik.”
Tassunga killillunilu Rosap Mette qiviarpaa, una allamut isiginani Ujuumuinnaq isigisoq. Qissigaalu sakini naalaartoq, isigigaanilu. Rosa akunnattuungalerpoq, qanornguna piniassava. Arnaannaagallaramik allamut saasaatigalugu tissinartukujunnik eqqartuigaluarnerat tassunga killeqarpoq, tassa angutitatik takkukkallartillugit kingumut eqqaasinneqaramik mulusumik tikissiinerup naalliunnassusianik.
Taamaattuminguna Rosa tissinartumik oqaluttuarnissamut kajumissuseeruttoq. Kisianni teriarsuarmut ersisimanini sakiminut oqaluttuaraa, illarnartuliarinagu, naatsumik ima:
Taamani Vejlemiillutik Mettep angajoqqaaviniipput Fredmindemi, tassanilu juullisiorlutik. Ualit ilaanni nersussuit immuiarneqalermata - ajornaqaaq - Rosa pileritsappoq namminertaaq immuiaaqataaniarluni. Mette immuiaasoq sanianut pilluni isiginnaareeramiuk - nammineq!
Pilerlaat kukkusarneri tamaasa pereeramigit kiisa Rosa ajunngivissumik immuiaalerpoq. Taamaaleriarmat Mettep qimappaa. Rosa kisimi inuk, taannaqa immuk kuutsilerpaa, pigaluttuinnaramilu nuannersisivillugu.
Allamik nakkutigisaaruteruttorluni qissigalugu takuleriaqaa teriarsuaq, aajuna qanissusia, taavamiuna saneqqukkiartuleraani. Suna tamaat tukiinnarlugu Rosa nikutserpoq, nipinilu tamaat Mette suaartarlugu: "Mette, Mette! - Teriarsuaq, teriarsuaq!” Mettelu tikiuttoq tinngivigiisaannarlugu Rosap eqitaarpaa, takuffimmilu tungaanut tikkuartuullugu, alla nipiginagu: "Haarh! Aajuna teriarsuapilussuaq!”.
Mettellu sallangerluni Rosa eqqissisarpaa oqarluni: "Teriarsuaq? Teriannguarnguna! Takuuk, ilaa inequnaq?” Tikkuartorpaalu teriaq narsaatiniittartoq, ukioriarmanaasiit illumut isersimalluni taaka tikeqqumut pilluni uninngasoq. Tungaanut Mette aallariaraluartoq tamaviat Rosap nutsuppaa nilliaatigaluni: "Naagga! Naagga! Naagga!”. Taamaannguakaseriarluni siunini tukeriarlugu Rosa kaajallakkami, taamak tarsiallaannarpoq, - qimaasoq, qangali anereerpoq!
Fredmindemi pisimasoq Rosap oqaluttuaa taanna tassaavoq Falip Ujuullu qangali tusariigaat, maanna kingumut tutsiuttoq Tuppiakkut inaanni, mulusumik tikissiinerup nalaani unnuaroriartuleraalu. Saaraq tununngalluni, kissarsuutip killingani qeqartoq tusarnaarluaqisorlu nalunanngilaq qungujulasoq. Taaka kaffiliugassaminik piareersaavoq.
Rosalu nangippoq: "Ersitsallunga nikueriataangaarama sunaaffa qattaq immuiaaviga nissunnik kalissimagakku, naalliullunga immuk pissarsiara tamaat natermut kuillugu... Ilaa, taraajaq!”
Taamani pisimasoq kingorna nutarterlugu Rosap oqaluttuarigaangagu nuannertaqisoq, unnuk manna allaavoq. Taqqama anorersuaq, soorluaasiit sukasimaarnerulersoq. Aarimmi, nataqqornat igalaanut tuppallaqaat, qangami makkulunnguarsi!
Tuppiakkut inaanni isersimasut pinngitsoqaratik igalaat qiviarpaat, silap nalaani taartuinnarsuusut. Allaanngillat soorlumi qernarissumik qalipatat. Kaffiliani piunnaarlugu Saaraq igalaanut isigaaq, isigisaq ataaseq alarnagu. Soorlumi taarneq pitarlugu ungasissumut isigerusuttoq. Taamaappoq uimi sumiinnera paaserusukkamiuk.
Sumiinnerujami...
5.
Nataqqornarnera sivisunngilaq. Taamaariillarlunilu ersiimeqaaq. Tappavuuna ikiatigut qaammat saqqummillatsiaraluarami - sugujami, aanngarpoq qinertunut nanniveerulluni.
Sannavikasaap avannaa’tungaani nigermut oqqillutik angutit marluk aneerput, uffa tikissiisaqanngikkunik tamaaniinnaviaratik, unnuarulermammi. Angutit taakku nunaqataat amerlanerit tamassa eqqissereersut nalunanngilaq, illut tamangajavimmik qaminngammata. Suli qaamasut tassatuaalerput Tuppiakkut, ajoqi Siimuukkut Nakasukkullu. Angutit taakku suli aneertut tassa ajoqi Siimuut Sakiulu.
Kiisami Sakiu oqalunnianngilaq. Pujortaanniluunniit kimmianngilaa, ilami taama anorlertigisoq pujortarfiunnginnami. Siimuup Sakiu nuannarisani ingalluni maanna qujagaa annertoqqusersortutut immani. Erininarsinatik Sannavikasaap kimmut tikeqquagut alakkaamisaraat, uffa ungasissumut qinerfiunngitsoq. Atertilliuna sissaq alapernaakkaat, nalunartut pillugit...
”Aamma tassa ersiginnaaqqitsipalaavoq!” Sakiu alakkartertoq nillerpoq persorlu qimatserasuarlugu. ”Sulipalaarsivaqaana. Taannaqaasiit ippassigamili kitsi seeqqikasannit peerneq ajorpoq. Unijissammagi!”
Ajoqi niparsatanngueruppoq. Aamma nammineq kitseqarami Sakiu oqarfigisinnaagaluarlugu nillinngilaq, inuk taama tusilartigisoq atagu haartuinnassammat, aamma sakissani ippigigamigit pisariaqanngitsumik suaartarniannginnami. Qiiaammisaakujulerpoq, taamali atisani oqortigisut. Sikaritsilu puigussaarpaa.
Angalallammassuit allat assigalugit nukkani mianersortuummat Siimuup kiisa ilimagilerpaa arlaannik peqquteqavilluni mulusoralugu. Tuppiami qajaqqisseruttorami ilaanni tikittarpoq kingulimi ilimagiunnaaraanni, perlussuaq, anori soqutiginagit. Taamaappoq nukimi qajannguamilu apuukkumaarmanni upperigamiuk.
Aasiit nittaalarsuani nassarlugu anori tikilasalersoq ajoqi oqqummut sammilluni takusaqarsoraaq. Taaka, qernaallattartut soorlu inuit, persorsuullu matusarai, uunga palliguteriallartut sisamat. Marluk siullioriaramik, tunuanni allat marluk siulitik tunuisigut tigullugit ingerlasut. Arnartaqarpalukkamik, allaanngitsoq persup ipisaanngutitsineranit arnat nillerpallattarput. Ilalu aggeramik kigaassusii, assoramimmi.
Uku oqquanninniangaaramik siunertik nakkutiginagu ingerlallutik Siimuut Sakiulu qimaariaraluartut aporpaat suami-suami uppitinnagit. Arnartaat ingallutik nilliagamik, atami nipi.
Tikiuttut tupangaaramik sumik oqartoqanngitsut Sakiu kisimi nipaalluni nilliavoq: ”Na’r-aalaa! Ukorsiinngiviit...Fali, pujortaatiga kimmiartuugukku napissagalivarparsi - ajja!” Falillu akinasuarmani aperaluni - ”Soormi kimmianngilijik?” - oqaqqigani Sakiu illaannarpoq.
Ilami Sakiup pigisaminit tamanit erliginerusani pujortaat puigorneq saperaa nunaqataasut tamarmik ilisimavaat. Kiaana arlaata oqaluttuaraa ilaanni Sakiu quiasaarluniaasiit oqarsimasoq: ”Nunami maani iniineq naappat, qilaallu isertarfissiva aporlugulu paasigukku pujortaatiga qimassimallugu, taava Petrusi orneriarlugu kimigiiserfigeqqajarpara oqarlinga: ’Petrusiaa, pujortaatiga puigersimavara, takanna Eqalinni. Aalara!”
Pujortaat piginagu inuusoqarsinnaavoq. Eqalunnili inuuneq nuannerneroqqugaanni ilassatut Sakiu puigortariaqanngilaq.
Saaraq innarnialissalluni oqaluttoq tusaallugu Fali Rosalu anisimapput Mettep Ujuullu malikkaatik. Metteluuna qanigitsik Fali oqalulluni aamma akkani Siimuut aperaa: ”Akkaa, suli ilimasippit?”
Siimuut akinngilertortoq jornguata sanilingersimavaa nuliami Rosap qajannaarluni eqisimaaraani. Kiisa aamma akkani oqarfigaa: ”Anaana taaka ilimasiverpoq...”
"Uangattaaq ilimasinngilanga,” Siimuut kiisami oqarpoq. ”Naalaarlini isersimanermiit manna pitsaanerimmat aneerasaarpunga, mass’ nalinagi aneri taamaatillugu taarmut Tuppia asseralinavianngitseq - kalitaqarini...”
Oqaluuttut Ujuup sanilingersimavai oqaasii arajutsiumanagit. Meeraallunili piniartut akornanni peroriartortuugami inuunerup allanngulertorsinnaanera nalunngilaa. Taamaakkaluartoq unnuaq siooragaa. Ilani tamarmik eqqissippata nammineq qanoq iliornissani naluaa...
"Tuppia sapilernavianngitseq tamass’ sumijina sapernginerpoq,” Sakiu nipikisaarani oqarpoq. "Qajaqateqarminanili. Qanermi qajaqamminik annaassisarteq ajissava!”
Ujuup annilaarluni malugisoraa Sakiu soorlumi ernumasoq. Qanoq oqaqqinnissaanut siutini tarparpai, Sakiuli qiiaammisutut kiapersuusarpoq oqaqqiganilu.
"Suikasaqaaq, ua’ angerlalerpunga,” ajoqi Siimuut oqarpoq. "Sinillivarniarisi! ”
Ullumiummallu Sannavikasaap eqqaa inuerunneq ajortoq kiisami inueruppoq Sakiu angerlamut aallarluni qimaguttorlu.
Ujuup Mette qaniinnaraluarpaa, iserpat nammineq Tuppiakkunnut angerlarniarluni. Niuertorutsikkut silatangerpaat qaammisaartut, suli isersimasoqarunarlutik. Pulaartitaasa kikkuuneri Mettemit paasivai, tassagooq aalisakkerisoq Luutivik nulialu juumooq, niuertitsisorlu Marti nulialu.
Illorsuup avannamut sammernani tikeqqoq uiarlugulu taarneranut Mette unippoq, aappanilu taliatigut nusuumivaa. Ujuullu misigaaq tassaana Mette pakkutereerlugu.
"Tobias naak?” Mette aperaaq.
Qallunaatut ilisimasatuannguami ilaannik Ujuut akivoq: "Det ved jeg ikke...” Mettelu oqarmat ”I morgen godt vejr, så kommer han”, Ujuut allamik akinngilaq: "Måske.”
Uku inuusuttunnguit sumiinnertik, silarluk unnuaaneralu puiguippaat imminnut attuullutik asaqatigiinnerminni. Inuunerup taamaalinerani nalunaaquttap akunnera ilivitsoq tassaalersarpoq soorlumi issariarneq.
Tassani ilimasugunnaaruttorlutik tassanngaannaq matu silarleq ammarneqarpallattoq tusarlugulu illuartiteriaraluarput, paasilluguli uninngalluaannarunik pitsaanerussasoq.
Aarimmi, inussuaq nueqaaq. Ilisaralugulu Luutiviusoq Ujuut Mettep sakiaanut puppoq, allalu tusaanngilaa Mettep uummataata tillernera. Qanoq pisoqarnissaanik Ujuut naalaaginnalersoq ilisarnarsivilluni jumooq apererpallappoq: "Luutivik sunaana?”
"Uku inivit kikkiinerput...” Luutivik oqarpallappoq, allanillu inoqarpaluttoq Ujuup tusaavaa. Taamaalluni Mettep iperariarmani Ujuup takusinnaalerpai Luutivik, Nakasuk juumoorlu sanileriillutik qeqartut, tungaannarminullu isigisut.
Inuit taakku sanioqqullugit Mette ingerlagami Ujuumullu qiviaqqigani taamak tarrippoq. Taamaatsiartoq aarimmi, Nakasuk tungiminut allartoq takuaa, imminerminiillu anginersuunngikkaluartoq qunugitsaallugu allatut isiginngilaa soorlumi anguterujorujussuaq.
Ujuut tikivillugu saanut Nakasuk qeqqippoq, silingaarami tunuminiittut tamaasa Ujuumut asserlugit. Imunga oqarani Ujuut isinik annernartunik isigaa. Ujuup aamma isini Nakasuup kiinaanit piinngilai.
”Nå! Er det dig, straffefange,” Nakasuk nipitusaarani oqarpoq, kalaaleq qallunaatoorfigalugu. Taamaakkaangamilugooq Nakasuk qamuuna narrassimasarpoq. Nipaatigut Ujuup tusaasinnaavaa inussiarniinnersua, aalimanna ualiartoq taarsileraa Nuukasaap timaani issiaqatigiikkamik una taamak inussiarnerniartigisoq.
”Naak Tuppia? Suli tikinngila?” Nakasuk aperaaq.
”Suu,” Ujuut akivoq angernini niaqquminik ilaarlugu.
”Kiap Saaraq Ujuaannalu meeqqallu najorpai?”
Nakasuk akinagu Ujuut alarpoq taarnerinnarmi qimaaffissarsiortutut illuni. Nakasuk illuartitertoq qissigalugu tungaa Ujuup qiviarpaa, taavamiuna Luutivik saaminut pisoq, qaningaarmallu immiarsunninnera naavaa.
”Illiisuuguma...” Taama oqarlunilu Luutivik akunnattoorpoq, taamaaleriaramilu querasaallarluni. Tikerminik Ujuut kiinaannaagut tikkuangaaramiuk usiiffa taama isaasigulluunniit tuussagaa. Luutivik nangippoq: ”Illiisuuguma asili pinnanga, ineqarfikka ilagissagalivarpakka. Pillagaavutit! Nalinngilat taakku ikijerpatsit aamma illit taakku ikijissagakkit! Manna qimagik!”
Ujuup allatut tusaanngilaa, soorlumi peqatigiinniani siulittaasup oqaaqqissaarilluni nipaa, Eqalunni Peqatigiinniat oqaluffimmi ataatsimiikkaangata tusaasakkani. Luutivimmiuna Eqalunni Peqatigiinniat siulittaasuat.
Qangali taamaannerluni Ujuut qissamik tupippoq. Luutivik, Nakasuk aamma juumooq qimaguttullu misigisaa tassa ajattugaaneq, asulumi taaq, perluk issilu taamatut misiginerup malitsigimmigamigit. Tuppiakkut illuat ornillugu aallarami Ujuut pisuppoq nissuni artungajattutut illugit, soorlumi qanoq iliallakkuni aqullaaginnassasoq.
Pillakkatut inuunerup ilaani unnuat Ujuup misigisaasa unnuaq manna ajornersaraat.
Tuppiakkut inaat silataanit isigalugu qaamalaarpoq, nalunarani unnuap qullia pinnagu qullersuaq Aalaatiit Saaqqap ikumatikkaa qassullugu.
Nipaarsaarnissani tamaat Ujuut iserterpoq. Ukuli matut neeqquallattaramik najummassimanaraluaqaat. Iserporlumi Saaraq innareersimagaluarluni eqqumallunili utaqqisoq. Matukkut ilorlikkut Ujuut puttutiinnartoq Saaraq erniinnaq massippoq.
"Ujuunaa, qasikkinnarseqaatit eqqissiniarit. Tateqarlita aqagissaq utaqqiniartigi. Sinillivarna.”
”Illillu!”tassa Ujuup oqaasia kisimi. Qaammartartoq tigoreerlugulu atisani qaatiguut piikkani nivinngareeramigit Ujuut qalianut majuarpoq, kingunermigullu ammartartoq nipaarsaarluni matuvaa. Ingerlaannaq siniffimminut naalluppoq qaammartartoq ikumasoq tigumiani iperarnagu.
Assortorneq ajornartutut misigigaluarpaa inimut aterluni Saaraq qungasiagut eqikkusullugu, soorlu qanga nukappiaraalluni arni taamatut pisarini. Anaananili toqummat tamatuma kingorna Ujuup misigeqqinngilaa pakkunneqarneq anaanap qitornaminik pakkussineratut ittoq. Ujuullumi takusaqanngisaannarpoq inersimasut akornanni taamatut pakkutaartunik.
Ilaanneeriarluni anaanamik maqaasineq Ujuup misigisarpaa naalliunnavissumik. Pissutaasimassooq arni kisiat ilagigallaramiuk ullunik nuannivissunik Ujuup atugaqartarsimanera. Taamani anaanami angajoqqaaviniipput utoqqanngortuni, aanaami aataamilu. Taanna meeraanermi ilaa eqqaamasaqarfigaa ersarilluinnartunik maannamut takorloortuakkaminik.
Taamani ajortut nalliutinngikkallarmata...
Ilaanni arnilu qisuttarlutik aarnuaq oqaluttuarsiaraa. Anaanamiuku avaalaqissat nutsukkai nammaanut naammaatissat. Eqqaamavaalu arni ilaarlugu nammineq avaalaqissamik nusussiniarluni, avaalaqissat ilaat narluneq qummorluinnarlu naasimasoq peerniarlugu, artuilluguli. Taava anaanami ikiormani nusullugu peerpaa sorlaa tamaat ilanngullugu.
Eqqaamava taassuminnga arsaariarluni anaanami oqaasia:
”Avaalaqiaq taanna qisussaanngilaq!”, aperigamiullu sooq, anaanami akissutaa kingorna puigunngilaa imaattoq:
”Uanga aataga, illit aataqqiit tassaana sannarissoq. Uagut meeqqat pinngualiuuttarpaatigut qisunnik sanaaminik. Avaalaqissanik nutsukkaangami ujarlertarpoq narlusuumik qummorluinnarlu naasimasumik, tassagooq inuusaliassaminik.
Imalu oqaluttuuttarpaatigut, uagut anikkullu: Siulittagooq avaalaqiaq narlusuumik naasimasoq tigoriarlugu timitaa silinnersiorlugu ilanngarsivigisarpaat inuusaliassaminnik. Sanaartik inuusaq nukappiaqqamut aarnualiuttarpaat, timmiaata nasaanut, tunuanut nivinngarlugu.”
Arni aperigamiuk sooq avaalaqiaq narlusuujulluni naasimasoq kisiat inuusaliarisaraat allallu pinnagit, Ujuup eqqaamava anaanami ima akigaani:
”Siulittagooq upperaat avaalaqiaq qummorluinnaq naasimasoq uummartunerusoq, nuna atuakajaarlugu naasartunut allanut naleqqiullugu. Nukappiararlugooq tassannga sanaamik aarnualik tassuuguinnaq inerittarpoq, qatigaqartarlunilu nukittuumik. Taamaattorooq inuunermini sapilissananilu ersigisaqassanngilaq.”
Meeraanermi eqqaamasap ila erseqqissusia! Atisaajarnaniluunniit Ujuut siniffimmini nalalluni, qaammartartorlu suli ikumasoq puiguillugu, tassani eqqarsaatigiualerpaa taanna aarnuaq, avaalaqissamit sanaaq, anaanaminit oqaluttuarsiani. Tassunga uiggiullugu eqqaavaa angutissani, iluamik kammartooq, - unataajumatoorlu.
Nukappiaraagallarami Ujuup meeraqatini usorisarsimavai namminneq piminnik pinnguartut isigalugit. Ulloq manna tikillugu puigorneq ajorpaa, aasiit meeraqatini piminnik pinnguaatillit usoralugit oqariarami anaanami tunigaani avaalaqiaminermik savimmillu, oqaatsini illugalugu:
”Issuma savikassaa una, ukusarpoq sianigalugu. Kilerniaqinak!”
Innalu pisaa tassa uini, Ujuup angutissaa ulloq taanna angerlarsimanngitsoq.
Pasitsakkami anaanami misiliinnarnani kaammattoraani sanalunniaqqulluni, taamaattormi avaalaqiamineq sanallugu aallartippaa inuusaliariniassallugu. Qanorluunniit ilillutik inuusaliortartut naluai, tamatuminnga ilitsersuunneqarneq ajorami. Sanaarsuppoq usorunnini eqqaallattaarlugu, aamma qilanaaralugu ineruniuk meeraqatiminut nittarnissaa, takoqqullugu namminertaaq piminik peqarami.
Taamani aatsaat ualiartulersoq, arni silami pisassaqarluni anisarlunilu isertartoq, angutissami savianik sanaarsuleruttorluni, Ujuup eqqaamalluarpaa tassaana angutissani isertoq. Tassamiaasiit akulissani kisiat isigaa. Eqqaamavaa sanaaminik savimmillu arsaaraani oqaaserluutigaluni:
”Toornaarsukasik! Kia saviga atoqquaa! Anigit!” Angutissamilu oqigaluni paaminnut igikkaanilu qianngarmi anaanaartornini, tassa Ujuup kingorna inersimalerami eqqaajuartagaasa avaanngunartut ilaat.
Nanertorneqaatit tamakku Ujuut najorpaat atisaniluunniit peernagit siniffimmini eqqissiveqarnani nalaniaraluartillugu. Niuertorutsip illorsuata killingani misigisaq Ujuup uummataanik ikiliivoq annernartumik. Akornatigullu eqqarsaat nuanniitsoq qaffattuartoq tassa: Tuppia suli uumanerpa? Uumasimaguni sumiippa?
Eqqarsaatit taamaattut qaffattullu atami taqqama anorersuup siorsunnera soorlumi ingatsippallattartoq. Imaluunninuna ernumanersuup Ujuut piunngitsumik tusaasaqartinnerpaa...
5.
Nunami maani suna tamarmi naggatissaqartarujoq.
Anorersuup perlussaq tamaat supereersimaleraalu kangiani qaamaneq sitsiuteratarpoq. Nerrup nuiarlui alittukkatut ilillutik nivingasuusaat ingerlapilukkunnaarput sakkortuumik supoorneerukkamik. Aamma avataata malissui inorsittaleramik sineriak akimmigarfitsik pallinneq ajulerpaat.
Taarneq unnuaammat Killinnguanik qulangiisoq ullup qaamasuanit sitsiuttumit taarserneqalersorlu, Tuppiap unnuiffiata qaarusuup miligutaa ujarak aalaleratarpoq. Silammut uppikartorlu Tuppia paarngorluni anisoq, qeqqillunilu allamut qininngilaq, avannaniuna Eqaluit tungaat kisiat.
Angerlamut aqqutissani isigaa sikunik aarlerinartoqanngitsoq. Qujanaraluassusia! Suli anorsaaraluarluni kippasinnguussimasoq atoruminarsivissimammat Tuppia ilimatsaannarpoq qularnanngitsumik alakkarterisoqassasoq, immaqa kommunip pujortuleeraa atorlugu. Aamma appat ilorpaallannissaat ilimagissagamikku pilerisaallutik aallajaarnissaat Tuppiap ilimagaa.
Taama isumaliorluni avatini tasitsaarpai, immakanneq. Qaannamik avalakkuni timini naammattumik eqaarsaarumaarmat maanna annerusumik pisariaqanngilaq. Qaarusuk unnuiffini qimalissallugulu isaariaata miligutaa ujarak ikkukkallarujaa qaarusuup ilua apummik sullattussaajunnaarlugu.
Nakimaallilluni Tuppia aterterpoq sissap tungaanut, qaanni pisanilu isigalugit iniminnit aalanngitsut. Unnuaq tannaaraluarpaa sinippiaranilumi. Kisianni eqqarsaatimigut naleritsassimavoq, siumut pilersaaruteqalerluni imaannaanngitsumik.
Kommunerådip akisussaaffiisa ilaat Eqalunni inuutissarsiorneq unnuaq eqqarsaatigitillugu siunissaq takorloorpaa, tassaasariaqartoq inuutissarsiorneq aalisarnermik tunngavilik. Aalajangerpoq maanna kommunerådimi siulittaasutut nammineq sulissutigiumallugu aalisarnerup siuarsagaanissaa.
Suliniarnermilu tamatumani nammineq sallersaasariaqarsoraaq. Taamaattumik aalajangerpoq umiarsuaarartaarniarluni aalisariummik. Eqaluit avatinnguaniippoq ikkannersuaq nunani allamiut aalisariutaasa ornigartuagaat. Sooq taava maanimiut aalisagaqarfissuaq taanna angusinnaassanngilaat!
Fali aalisartutut ajukkunnanngilaq. Avataasiummik angallateqalissaguni pikkorissartariaqassooq, aamma sapernavianngilaa.
Qanormi inuususseruttorneq! Maannakkut pujortuleerannguaminik pisai annikigisassaanngillat, uitsarissuuvorlumi. Ujuullu iluaqutigileqaa.
Tuppiap qangali malugisimavaa Ujuut aalisartutut ilumut piukkunnaatiliusoq. Aamma Falilu imminnut nuannariillutillu ikioqatigiilluartuusut nalunanngilaq. Tuppialu isumaqarpoq Ujuut Eqalunni laajakuluinnartut sulisinnagu Falimut aappiussimagamiuk ajunngitsumik iliorsimalluni.
Killinnguit avannamut sammernganiittoq kangerliumaninnguaq pitsaasaqaaq tamanut oqquugami. Taannaana tassa Tuppiap qaanni kilakkamiuk tamaviaarluni angujumasaralua, tikinngitsuugaali. Maanna qajartorluni pulaffigaa, pisanili tigunngikkallarlugit, qaanni qanoq innersoq misileqqaarniaramiuk.
Soorlumi ajussanngitsoq. Imunga kangerlunnguami kaajalukaarpoq. Paarataariarluni kigaallisaaleraraq. Kiisa naammagileramiuk sissamut nioriarluni qaanni tiffarlugu ilaarnerata nalaa misissoraluarpaa masassiorlugu. Naamerluinnaq, - ajortoqanngilaq.
Taamaariarmat qaanni tatigilerlugu angerlamut saanniinnalerpoq. Natsersani, ammagaq kingumi qaanut aalajangerlugu aappaalu kaluserlugu, taakku tamaasa nassarlugit ilummut aallarpoq sapinngisamik kangerluup alanngua qaninngoorniarlugu.
Piniartoq Tuppia ingerlalluaqaaq, ulimukaarlumi iluatsikkamiuk. Tikinnissani qulariunnaarpaa. Tassalu suli ataasiarluni Tuppiap nuannersorsuartut misigigallarujaa inuuneq, ajornartorsiutaagaluit anigorlugit ajugaanermiittoq.
Toqu
1.
Niuertoruseqarfiup inui ima amerlanngitsigaat tamarluinnarmik imminnut ilisarisimallutik, meeraq inersimasorlu kinaagaluarluunniit aqqatigut nalunagu. Susoqarsimappat kikkut tamarmik tusareeraraat. Taamaattoqartillugu oqaatseritoortaat ulappusertarput.
Taamaalilluni tutsiuppoq pillagaq Ujuut ataatanngorsimasorooq, pillagaalluni Nuummiinnermini uersakkigaa inuusuttuarannguaq Miina panissaarsimammat. Tusagarluaasiit ingerlalertorpoq, massami nunaqarfimmi pisimasorsuaqarfiunngitsumi eqqumiiginalaarsinnaasut suulluunniit uitsatigineqartaramik. Miina taanna kinannguugaluarnersoq oqallittut naluvaat, tusagarli eqqumiitsoq uersarfianut Ujuumut tutsinneqarpoq, inuttaanut kiinanngunarsereerluni.
Unali tusarliisussaq sysselmandi Tuppiap paasiniaaffigimmani, killoq taanna sianigisaqanngilaq. Inuilli oqaasii silaannakkoortitat sukkanerujussuusarput pappiaramut allallugit apuutassaninngarnit.
Inuit naapitani Ujuup kiinarsioraangamigit nammineq peqqusiileqinini isertorsinnaaneq ajorpaa. Taamaannini pissuteqarnerpa inuit qanoq kiinnertarnerannik? Tassa apeqqut Ujuup niaquani kaavittuartunngortoq. Taannaluunnimmi Sakiu, qanga naapillugu inuk pitsakasik, unilluni oqaluussiumatooq, maanna allanngorpoq naapikkaluarlugu saneqqutiinnartalerluni.
Taama nikallornermini Ujuup toqu assut isumaliutigisalerpaa, soorluluunniit kajungerisalerlugu anigueriarfissamisut. Toqu qanormita ’ ittoq annernannginnerua? Eqqarsaatit taama ittut kaavinneranni Ujuut eqqissiveeruttarpoq, iluamilluunniit eqqissilluni issiasinnaanani.
Ujuut taamaalisoq malugalugu Tuppiap Saaqqallu suli annermik nakkutigilerpaat, oqaluuttarlugu eqqissisartarlugulu. Tuppia Saararlu namminnertaaq isumakuluuteqarput, tassa Ujuaanna napparsimaqaluni sumut ingerlasoq nalunnginnamikku.
Tuppiap Saaqqallu, ilaanni marluullutik, ilaanni sinnerseraallutik, Ujuut oqaloqatigisarpaat Nuummi meeraqalernera pillugu. Ataatatut akisussaaffiinik oqaluttuuttarpaat, allaat meeraq takussanagu inuugaluaruni qimatsersinnaanngisaanik. Taamatut oqaluukkaangamikku killinnguatigut qiimmassartarpaat oqaatsit iliuutsillu nuannersut atorlugit.
Aamma Fali Rosalu taamaapput. Nikallungaannaqqunagu Ujuut kalinniartarpaat nuannaartut akornannut peqqullugu. Taamaakkaluartoq Ujuup toqu suli eqqaaqqajaavaa.
Ukioq tamanna poorskip tungaanut anniarsiorfiit atuutsillugit qitinneq inerteqqutaasimasoq poorskereerneratigut ajornarunnaarmat, arfininngorneq siulleq qitimmut piukkuuleqaat. Unnukkut arfineq-marlunnguinnaraa Sannavikasaap matui ammarput, supputaasartussarlu Marti isermat meeqqat malluppaat. Kinami tassa kingulliusussaq!
Inersimasut isaallutik inissaq pillugu anisittaraluaraatik, ajornaqaaq meeqqat iseqqittuaannarput qillertoruutillaqqinnermit. Nalunngilaalli killiligaajumaarlutik. Naammagilerunikku inersimasut suaarumaarput:	”Meeqqanngeeq!”.	Qanorluunniillu
meeqqat pinaasertigigaluit tamarmik aniappata, taava unnuup sinnerani inersimasut qittatissapput kiammik kuugaartuinnanngorlutik. Qinnguanut pilluni Martip supputaasani pingasunik salleriilik nusupiloortaraa, pisinnaasut tamarmik kaaffatissapput nuannaartitsisertik aammaloorfigiuannguarlugu.
Sannavik niuertorutsikkut illorsuata atinnguaniimmat Mette isiginnaarpoq, qaliani inimininngaanniit isikkivia tamaat arajutsinaveerlugu. Apriliulluni qaammartaartorsuanngormat unnuugaluartoq qaammaqqummik ikitaqanngilaq.
Illorsuarmi kisimiippoq, neriartoqqusaallutik kiffaaffimmi palasikkuliarneranni. Aamma Mette ilaasussaagaluarpoq ilumullimi suut tamarmik ajunngikkaluarpata. Niaqorlunnerarluni Mette oqarsimavoq, najugaatalu aperisimagaluarpaa migræneqarsoralugu. Metteli naaggaarsimavoq, akuliannguinnartoroornguna.
Taanna aallarniutigalugu najugaasa Mette oqaluffigisimavaat palasikkunnukassaarnera ajoralugu. Isumaqarnerarput Falikkunnut utikattarnera ingasappallaartoq, taakkunaniikkaangamilu susarneranut allaat apersuutigaat. Kiisa aamma Ujuut ilanngussimavaat. Nalunnginnamikku aamma Ujuut Falikkunniittartoq, oqarfigisimavaat inuk taanna pinngitsaaliilluni niviarsiaqqamut arnerisimasoq pillagaammat eqqaamaqqullugu. Maannakkullugooq niviarsiaraq taanna panissaarsimavoq.
Mette akinanilu tusarnaaginnarmat tamanna kiffaaffiisa paasisimavaat Ujuumik illersuineratut. Pigaluttuinnarluni kiisa kammarmut niuertoruseq oqarsimavoq Mette pasillugu Ujuumut, taamaappallu Vejlemut angerlaannarnissaa pitsaanerutillugu.
Niuertoruseq taamma oqarami kiinarloqisoq Mettep puigunngilaa.
Unnuup alianaalluinnassusia!
Igalaami saanut pallorluni Mette isiginnaarpoq sannavimmut qitikkiaasunik. Kikkut tamaasa ilisarisarpai. Pissallit allanik atisisimapput, pissarliortulli atisat taakkuujuartut atuinnarpaat.
Taamaallutik Fali Rosalu tasiorlutik takkummata kiserluinnaasa isiminik malittarilerpai, tungiminut qiviaqqungaaraluarlugit, kalerrissinnaanagilli. Atisatik pitsaanerit atorpaat. Qanortormi sannavik salilluarsimaniassagaat, ila aamma pujoralattaraluaqigami. Ullummi tamaasa sulliviuvoq, qitiffiussagaangallu aatsaat iluamik salittaraat nalunngilaa.
Uku qiviarsiisaagaluit ingerlaannaq sannavimmut iseramik taamak ineqaraluanngillat.
Taamaalluni aqqusineq inueruppoq, kikkut pisinnaasut tamarmik sannavimmut isereermata. Isikkivini kingumut saappaa, isiminik angumasani tasanna kitaa pinerullugu. Seqernup tarrereeraluarluni suli qaamaneqartippaa qilak, qalipaatit assigiinngitsut asinngalersulli kipissanatik tagiartuagaat. Ilumut kusanaq!
Vejlemut angerlarsiummeriarami Mette qissamik tupippoq. Takorluulerpaa illortik nunaatitalik Fredminde, timerpasiarluni nunami alianaatsumiittoq Vejlep ilisarnaataa aserorterivik anorimit ingerlasoq nuisalluarlugu. Vejlep kangerluanut isikkivik takorloorpaa, timaa orpippassuartooq, tamaaniittorlu Munkebjerg ilanngullugu.
Vejlep upernaava asseqanngilaq! Taama isumaliornermini Mette anersaammivoq. Munkebjerg tassa nuna alianaatsoq, orpippassuartooq. Tamaanilu orpiit allanit tamanit siulliullutik pilutanittartut tappavaasiit uummareerunnarsipput, nunarsuaq pinnersarlugu silaannarlu tipigissiseqalugu.
Illoqarfik alliartorfini soorunami eqqaamasaqaa ilaannilu angerlarserfigisarlugu, pingaartumik maaniileqqaarnermini. Maanga pigamili misigisani ullut tamarluinnaasa ullorsiutiminut allattortarpai. Qaammatit siulliit angerlarsernermik nassataqartarsimasut ullorsiutit nalunaarpaat. Tamatumali kingorna allassimassaasigut paasinarpoq Mette sungiussiartorlunilu kalaallinik nunaqatiminik nuannarinnilersimasoq.
Igalaat alaramigit ullorsiutini tiguai, quppeqqaakkanilu siulleq atuarpaa, qallunaatut allagaq, kalaallimit atuarneqaruni imatut paasisarialik:
”Ullumi, sapaammi, freernera iluatsillugu Falip pujortuleeqqamik nuniagiartippaatigut, ikinngutiga Rosa, Saaraq uangalu. Silaannarik, kiak, ippernat, paarnarpassuillu. Rosa qallunaatut oqalloreqaaq, Vejlemilu najukkatsinnik oqaluttuarnera kalaallisuunngorlugu Saaqqamut oqaluttuaraa. Nuniaffitta avatinnguani Fali aalisarami arlalinnik saarullippoq. Ataaseq igavarput, sissami killutigut, paarnaqutinik avaalaqissanillu toqunernik qisulerluta. Tassuuguinnaq qalammata qaarsuatsiaamut kuivagut, assatsinnillu nerivugut nerpiit tinguillu pujorsunniaartut mamarsaatigeqalugit. Unnulersoq tikikkatta ingerlaannarluta Rosakkuliarpugut. Unnukkorsiutigaavut puisip neqai suppallit. Mamareqaakka.”
Ullorsiutini qupperarpai, kisianni soorluli atuarnagit, inilumi taarseqimmat atuarniarneq ajornarsivoq. Igalaat soorlumi nutsuisut. Silammut qiviarami alla takunngilaa Ujuut - kisimi inuk taarsisorlu - sannavik saneqqullugu taavaana ammut nakassaattoq. Ingerlariarami, niuertarfik saneqqulugulu taamak tarrippoq, nueqqiganilu. Taannaqa tassani nuissiileraluarpaa. Ajornaqaaq, Mette eqqissiveerutivippoq.
Niuertorutsikkut palasikkunni qaaqqusaagaangamik iserallarneq ajortut aamma killuullutik isiaassaqinersut, Mette pikilerpoq erniinnaq oqorsaatissani tigoreerlugit. Siullermilli qullersuaq petroleutortoq Aladdin ikeqqaarallarujaa, innera millillugu, angerlarsimasoqartoq paaseqqunermit.
Mette tuaviinnaq anivoq alla eqqarsaatiginagu niuertarfiup kitaa’tungaa kisiat.
Niuertarfiup kitaa’tungaani, isertariaata sioraani tummeqqanut ingilluni Ujuut upernivoq. Naa-naak allamik inunnguassaa. Taakali sannavimmi inuppassuit, atami nipaat, qangaasuuppat ilassaagaluit. Ujuup ilimagaa Falikkut ilaanissaat. Immaqa aamma Mette. Kisianni ammukartilluni niuertorutsikkut illuat qiviaramiuk takuaa tamarmi taartuinnaasoq.
Qularnanngitsumik Falip Rosallu ujaraluaraanni, nammineq unnummut neriinnarlunili timmut pisuttuarami tamassa kiserliorpoq. Sussanerluni naluaa.
Isini taarmut sungiussisimammata inuk nuisoq erniinnaq ilisaraa. Mette aggersikkamiuk saniminut ingittorlu kipisasup ileqquatut assaatigut tiguaa eqillugulu. Mettep niaqqi Ujuup sakiaanut tulortippaa. Taamaalillutik issiaqatigiipput, oqaaseqaratik, taamaallaat assatik eqissimasut aqqutigalugit asaqatigiinnertik imminnut nalunaarsimallugu.
Tuii sajuleriannguarlutik Mette Ujuup sakiaanut putsiterpoq pikkunavissumillu qissaserluni. Sivisuumik qamuuna naalliuuteqarnera qaffappoq, assigalugu kuuk upernaap seqernata uummartitaa, ukiup issersuanit qerisoq apullu nillertoq pitarlugit kuulersoq, nakuulluni unissagassaananilu.
Asanninnerusoq paasillugu aatsaat taamaattumik Ujuut misigigami paatsiveeruttutut ilivoq, allaat qanoq iliuuseqarnissani nalornisutut illugu. Nammineq meerannguunerminiilli qiasunngunerup naalliunnarnera misigisarsimavaa, inuulli kialuunniit sakiaanut niaqqi tulortillugu qianngisaannarsimalluni, pakkusimaneqarneq ajorami.
Maanna Mette manittortoq sakissamini pakkusimallugu allatut saperami kiinni Mettep nujaanut toqqorpaa, qullit nunusinnaanngisat allamut tunnatik taakkunaniissammata...
Taamaalluni taaka sannavimmi nuannattorsuit nipaat qupiinnarlugu nillersarpallaqaaq: ”Meeqqanngeeq!”. Inersimasut aatsaat iluamik qitilissagamik tassa peqqussutaat naalanngitsuugassaanngitsoq.
Ukulu tummeqqani issiallutik nikinnaveersutut ittut taarnerup qipittutut ilivai saneqquttoqassagaluarpat takuneqarnaveerlugit.
2.
Maji upernaamik aatsisoq, unnuat ilaanni qaajartuleraa Ujuaannap anernera kipivoq, tassalu kangiani qilaap killinganit aallartittumik qaamaneq sitsiuttorlu. Erininarsinngitsoq seqineq nuissaaq inuusut qaamanermik inuunermillu pajullugit.
Tamanna Ujuaannap angumerinngilaa. Namminerli inuunera tassaasimavoq qaammaqqut ilaqutariinnguanut iluaqutaallunilu aamma taakkunani nuannaarutaasimasoq. Taamaattumik nallavia avatangerlugu ilaqutariinnguit najuisut assatik paarlassimavaat, qujanerup ataani qinnutip atuarneqarnerani.
Upittoqanngilaq. Qullilinerilli allartertariaqartarput, ima pinnani sanngiillinermik, tassaliuna toqukkut qimaguttoq sakimmerigaluarnermit. Ujuaanna kingunertussaqaaq.
Ujuaannap inaa mikisunnguummat najuuttut ilaat inimiipput, Tuppiakkut inaanni. Ujuut issiavoq tikeqqumi, matumut qanittumi, eqqarsaatini kisimi pigalugit.
Inuusuttuaraalluni arnaarsernini eqqaavaa.
Akuani illuminniippoq, illupalaannguami, piitsuullutik inigisaminni, isersimaqatigalugit angutissani qatanngutissanilu, aamma allat kikkuuneri paasinngisani. Anaanami toqulersup niaquata nalaani natermi issiavoq, iikkamut talilluni, arni qiviartaraluarlugu isigisinnaanaguli, taamaammat iigaq saaqqajaallugu. Massa apersortereerluni suli meeqqatut arni qiviagaraa kisiallu tulaavigalugu.
Silatiminni tusaavaa anorersuaq. Siorsulluni illup asernerisigut uinngialasoq allamut assersuutinngilaa soorlumi ersinartulersaarutit tusartakkami ilaat takorloornarlunilu amiilaarnartoq. Ilallugu isersimaqatai nipaarput, upittorsuullutik, ila tusaallugit annilaarnaqalutik.
Sooq pinerpoq angutissani qiviartarpaa toqulersup killingani issialluni nipilimmik manittortoq, angussuaq pillagunartoq meerannguatullusooq pissusilersorluni qiasoq. Taamaattoq takoreerlugu alaraangamiuk siornatigut misigisani ajortut qaffaasarai. Ilaanni isigisutut ilersarpaa arni persuttagaasoq - illerusukkaluarlugulu. Kisianni Ujuut, nukappiaraq nammineq qanoq iliorsinnaaneq ajorpoq angutissani ersigigamiuk.
Iigaq sammiinnarlugu natermi issiavimminit suli nikinnani arni toqusorlu kiserngoruttutut misigigami eqqaamavaa iigaq tagiartarlugu, immaqa soorlu tassuuna annivissaqarnissani neriuutigigaluarlugu. Ila qimaarusukkaluaqaaq, nimaartut upittullu nipersuat aanngarlugu sumut arlaannut eqqissinartumut aallarusukkaluarluni.
Ujuup kiserliorluni inuunera taamanernit aallarnerpoq.
Maanna Eqalunni ullaanngulersoq Tuppiakkut inaanniilluni misigisaa allaaqaaq. Tuppiakkut tulaavigileramigilli misigisimavoq inuttut pigaanni, minnerunngitsumik tamanna misigisimallugu Ujuaannamit. Taassumami misigitittarsimavaani inuunerup isumaqassusianik, pisariaqarsimagaangallu allaat oqaatsit sakkortuut kisianni perorsaatitut nipillit atorlugit ajunngitsumut uparuuttarsimalluni.
Ippassigaminnguaq inaani isersimallugu puigunngilaa oqarfigimmani: ”Falilu angalagaangassi mianersertarniaritsi. Sussa suna tamaat sapiisernermik ilanagi, kinginissinni utaqqiseqarpoq, taakku eqqarsaatigaligit piniartassuusi...”
Taama oqarfigimmani Ujuup paasivaa Ujuaannap pillakkatut paarisatut pinnani ilamisulli pigaani.
Oqaatsit taakku Ujuup uummammiugilerpai.
Seqineq nuimmat suna tamaat taartuerullugu, kiisa alanngortat aamma allanngoriartulerput seqernup kissartup qullariartornera ilaarlugu, - milliartulerlutillu.
5.
Ullaaq inna Ujuaannap toqquia qaangiutereersoq, ullorlu ilisaaffia asulu silagipilussuaq kingoqqiusimalersoq Tuppiakkut ileqqortik ativaat, aamma siunissamut piareersalereerlutik.
Illortik qimakkallarlugu Tuppia qatanngumminut ajoqi Siimuukkunnut nuukkallarpoq nulii nukarliliatillu ilagalugit, ukulu Dora Makkalu Ujuullu Falikkunnut pigallartut. Taamatut aaqqissuukkallarput juumuup illu tamaat pujoorniarmagu. Taamaaliorneqartarput illut sakialluummik nappaateqarfiusut.
Pujoorneqareermat ilaqutariinni arnartaasut ikioqatigiillutik illu asappaat qalianiit ammut atatillugu. Nuannaarutigeqisaannillu niuertorutsikkut niviarsiutaat Mette soraarfimmigut ikiuuppoq. Kalaallisut oqaatsit ataasiakkaannguit ilikkarsimammagit ilaasa oqaluunniartuinnaavaat oqaatsit ilisimasai atorlugit. Mettelu oqarpoq najukkami arnap kajumissaarsimagaani ikiuuteqqulluni, immaqagooq ilaqutariit annikilliukkullugit. Rosap nutserukkaani oqaatsini taama naggaserpai.
Unnuukkaatik suna tamaat inerlugulu aajjaarput, kisianni qungujulallutik nuannaarlutillu, naammassilluaramimmi qujanermit. Rosa Mettelu malillutik anipput, angerlamut aqqutaani uninngavissaqqissumi issialaarniaramik, taamak oqalullutik.
Upernarluni sila qaamasorsuaq meeqqat annerit qiimmatigaat, isernissamik isumanatik, aatsaat suaarneqarunik angerlarumaaramik. Nukappiaqqat ilaat sissami nakatartut, ilaat aallaaserallit nakerneqisaapput. Niviarsiarartaat attortaalisut nippaareqaat. Tassaana qimaagaluarlutik angumerisoortittut nipiliornerat.
Avataani ikeq timmiarpassuit najorpaat. Soorlumi aamma taakku pinnguarfimminniiginnartut, qimannaveerlugu najorusutaminni. Naajat taateraallu qarlorneri inunni tusarneqaat.
Taamaallutik manniliulissapput, qeqertat avalliit najorlugit piaqqatik perortikkumaarlugit. Aamma tamaani ersiorfigigallassagujaat inuit tamaanaqqukkumaartut, atagu allamik pinnatik mannissarnissaq kiserluinnaat siunertaralugu aqqusaarumaarmataasiit.
Illoqarfiup avannaa’tungaaniittoq qaqqannguaq qaqillugulu Rosa Mettelu ingipput ikeq saallugu. Soorlumi tasamani kitaani pujortuleeqqamik takuinnassasut. Rosa aapparminut oqarpoq Fali Ujuullu Tuppialu kujammoorniarlutik oqalummata ilimaginagu kitaatsinissaat, kujammoortut aqqut timerleq atortarmassuk.
Sanimini Mette naalliuuteqartutut anersaaruluttoq Rosap qiviarpaa aperinasuarlugulu qasusoralugu. Mette oqaranilu ileqimisaartorpoq. Soorlulu eqqarsaatiminik iluarsartuussisutut ililluni ivikkat issiaffini tagialaartarai.
Taamaallutik unnugilersimallugu illut eqqaannit tamanit tamaannga nillersalerput meeqqanik angerlaqqusisut. Meeqqallu pineqartut naalangaaramik angerlamut aallakaapput, ilaat arpaannaq, ilaalli arrissunnagu, aneerninnguartik nuannarinermit sivitsorsalaajutigalugu.
”Rosa...” Mette oqaraluarlunilu nipangermat Rosa naalaaginnarpoq oqamillunilu: ”Aap...” Qungujullugulu pilerpaa: ”Tusarnaarpakkit.”
”Rosa, julimi aallassaanga...”
”Sooq?” Rosap uissuumminini isertorsinnaanngilaa.
”Najugara arnaq Danmarkiliassammat ilagissagakku,” Mette akisoq sallaaqaaq.
”Qaqugu utissallusi?”
Mette imunga akinngilaq. Akigamilu nipaa qamanerpasingaarmat aappaata suami tusaavaa oqartoq: ”Uanga tikeqqissanngilanga.”
Rosalu aappassaa aperaaq: ”Sooq?” Naatsorsuutiginngilaali aapparminit akissutisinissani. Issiavigisamik eqqaaniittut ivikkat marluullutik tagialaartarpaat, Mette qanoq oqassanerluni Rosalu tuppallersaassanerluni - tamarmik nalullugu. Ajornaqaaq, nalornisuuleqigamik tassani oqassarlivipput.
Pissutaasulli tamaasa Rosap nalunngilai.
Aappi sanimut qiviartaraa kitaa sammillugu avammuinnaq ukkissisoq, oqassananilu. Kalaaliuneq qallunaajunerluunniit apeqqutaatinnagu ikinngutinnariikkamik oqaaseqanngikkaluarlutik eqqarsaatimikkut najortarput paaseqatigiittarlutillu. Aallarnissani taallugulu Mettep nipangiinnarnera Rosap imatut paasivaa, tassaasoq naalliunnartumik unganeq, angummut nalunagu katissinnaanngisamut unganeq. Nunalu manna Mettep nuannarigaa arlaleriarluni Rosap uppernarsisarpaa.
Qassinimmita’ Mettep oqaluttuuttarnerpaani nunami matumani nuannersorsiaminik. Ukiuuppat aput qaallorissoq qaammatillu tupinnartumik kusanassuseqarluni qaamanilersuisarnera. Aasaappat nuna tamatigut tamaana kuunnit aqqusaartugaq naasunnguillu puttussuuffiat. Imaq ima qatsungatigisoq timmissat qarlornertik illugalugu tarrarsorfigigaangassuk allaat anorit sumut pisimanerat isummamini apeqqutinngortittarsimallugu. Tassa Mettep eqqartugannaavi.
”Rosa, illit toqu ersigaajuk?”
Mette taama oqassangatinnagu apereriataangaarmat uissuummilluni Rosap ikinngunni qiviarpaa. Aperaalu: ”Mette, sooq taama aperivit?”
Aperisaata tuini qaffaallappai. Nangaasumillu oqarpoq: ”Issaq Ujuut taamatut aperaara. Angerpoq, - niaquinnarminik.”
"Sumiillusi aperaajuk?”
”Taamani sannavimmi qitittut. Aamma illit Falilu ilaavusi. Ujuut uangalu aneerpugut.”
”Toqu ersigaajuk... Illit Ujuut taama aperaajuk? Sooq?”
Kingumut Mettep tuini qaffaallappai. Oqarporlu: ”Unnuk taanna Ujuut uangalu tamatta annilaangagatta...”
”Suna annilaangagalugu?”
Rosap apeqqutaa taanna Mettep akinngilaa. Taamaariarmat Rosa oqarpoq: ”Taamani tamatta annilaangavugut, - Ujuut pillugu...”
”Ujuut pillugu? Sooq?” Mette aperinasuarpoq.
”Nikallortorujussuugami. Mette, illit aamma nalunngilat.”
”Rosa...” Mette taama anersaammerlunilu ikinngummi sakiaanut niaqqi tulortippaa. ”Rosa, ikinngutigiippugut. Neriorsunnga inummut kimulluunniit oqarumanak. Ujuumulluunniit naamik!”
Tassani Rosa pasitsapiluppoq, sumilli nillerani. Naalaarpaa Mettep qanoq oqarnissaa. Nalunanngilarlu Mette qamuuna assoruuttoq oqaasissani aninneq sapilersutut ikkamigit. Kiisamilu oqatuarami Mette sallaaqaaq, ilami isussuusaannarpoq oqarami: ”Isumaqarpunga naartullunga...”
”Sooq taama isumaqarpit?” Rosa aperaaq, sallaannissani tamaat.
”Qaammatit marlunngulerpakka aaqarnanga,” Mette akivoq.
Tassunga oqaasissaq ajornarujussuaqaaq. Rosalli eqqarsaatai ingerlapput annilaarneq pilermat. Mettep Ujuullu imminnut asaqatigiittut iliulernerat arajutsisimanagu Fali Rosalu oqaloqatigiikkaangamik nuannaaginnarneq ajorput, aammali paasisartik taanna ilaqartittarlugu aarleritsannermik. Mettep Ujuullu nuannariinnerat aamma Tuppiakkut arajutsinngikkaat Falip Rosallu nalunngilaat.
Kalaallip qallunaallu asaqatigiissinnaanerat ulloq manna tikillugu upperiumaneqanngilaq. Allaammi nipituumik aarlerisaarutigineqartarpoq kikkut tamaasa tusarlerlugit. Rosa nalunngisaqarpoq nunaqarfimmi allami taamaattoqarsimaneranik. Angut kalaaleq arnaq-qallunaamut asannittoq persuarsiutaasimavoq, allaallu kiisa naggataagut allamut aallartitaasimalluni.
”Sooq oqaaseqanngitsutit?” Mette taama aperisoq tusarlugulu Rosa silattuaqivoq. Issianini iluarsivaa. Taamaaliorpoq Mettep niaqqi tulorsimatitani illersillugu aamma ileqqumisut saniminut ingimmat.
”Isumalioqquteqarnermit!” Rosa taama oqarlunilu nikuinnialerpoq. Oqarporlu: "Mette, qaallutit... Uagutsinnukarluta tiitoriartorta!”. Eqisimaarlutillu ammut aallaramik atuallappaat aqqusininnguaq amitsoq, sangujoraartoq tullagaasimanermillu manngertuinnaq.
Suli paaminnartoq alla
1.
Kangerluit saarullinilerfiata naligimmagu amusassaq ajornanngeqaaq, asulu saarulliit kusanartorsuugillutik. Qanorsuaq qalluiumagaanni, taanna usilerfikasik kisimi pisarpoq, usissat ilajumaniarlugit killinga tikillugulu allatut ajornarsisarmat.
Pujortuleeraq Tuppiap Falillu aalisariutaat 21 fodsilik, qanga piuleqqaarami pujortuleerarujussuaq, erniinnaq saarullinnik qammisarpoq qeqqani usilersortarfia mikinermit. Umiaasamik kalitaqarpoq usituumik, aammali taanna immerniinnagassaanngilaq. Tuppialu ilaagaangat nalunarneq ajorpoq qaanni umiaasap qaavani pusingatittarmagu.
Falikkut timerparlutik kisarsimapput, qeqertannguaq iluatsillugu timaa’tungaanut pillutik. Silagipilussuaq, ullororluni sila nerummattoq Fali Tuppialu umiaasamiipput saarulliit ammartikkatik inaarsarlugit, Ujuut qalassiisaa, pujortuleeqqap siuanut pilluni taanna taaka puisip neqiliortoq. Eqqaanni naajat taateraallu ingasavipput saarulliit perlukusiortut, kiisassaqarmallumi.
Tuppia ammarteriitigaluni tamanut qinerunnaassanngilaq. Kangimut isigisorngaasiit allamik nillinngilaq: ’Puisijisaraaq!”. Isigisaata tungaanut qiviarami Falip takuaa taaka aallaasip angumasaani aataaq puttasoq, nalunanngitsumik neriniartoq.
”Aallaasissaat, ooqattaasaqqajaqaara...” Falip oqaatsini naalluarnaguluunniit suaarpoq: ”Ujuut, aajinnga puisi, ooqattaasarik!”
Timmiarpassuaqaraluartoq, neriniukkamilli nipilioratik nigortarlutillu pisut, eqqaat ima nipaatsigaaq pujortuleeqqap siuani primuserpalaaq umiaasamiittunit tusaaneqarsinnaalluni allaat, aali siuata ammarnga qummut sammisoq.
Tassuuna Ujuut puttukkami allamut qininngilaq kangimuinnaq. ”Aa, salukkunaqaaq! Puallarserniarli...”
”Kakkaak qalatsivikkavit!” Falip appiuppaa.
”Qalapput... Aqqareerpakka!” Oqaatsini illugalugu Ujuut siuanut morsuttorlu Fali erniinnaq niuterpoq, kaattoq nalunarani. Tuppiap qaanni qiviarpaa umiaasamut pitutaq, aataamik avatartalimmik kalitalik. Tikeqqammip neqaa aamma ajortuunngilaq.
Iga puisip neqaanik qalarlaarsuamik qammisoq unngullugu angutit pingasuullutik issiapput, pujortuleeqqap siuata qaavanut pillutik. Aatsaat ullormut tamussileramik aqajaqqutik suli sanilliutinngilaat.
Fali kujammut isigissaqqaartoq nilliummerpoq: "Qajarsivaq!”
Isigisaa ilaasa qiviarpaat, tassamiuna qajarsuaq sioqqiussimavoq, sukkaq! Nerisatik sappaat.
Aqortik sammillugu Tuppia tamuffasersimavoq, isigisaq ataaseq, isumaliuteqartoq nalunarani. ”Annerisimik angallateqaraanni amusassat ajernanngikkalivaqaat,” tamualussuarluni oqamivoq.
”Qaa, pisaarniarta, angisiimik...” Oqartoq Falip ingiangajappaa, nalunarani eqqarsaammigut pileritsaammerluni. Angutissanilumi taamatut nipilimmik oqaluttoq tusaajualeramiuk qulariunnaarpaa asuleerani taamatut eqqarsartalersoq.
"Takkiga Paamijini pisaarteqarsimavoq umiarsivaaqqamik aalisarijimmik. Immaqaana Nuuliarlini periarfissamik misissivigaanni!” Tuppia taama oqarlunilu nerisami saanikua imaanut igippaa igamillu tigullugu najungasumineq, orsoqarluartoq. Ilamilu naalaarmanni oqarpoq: ”Nakasik oqaluullugulu oqaliinnagulu assigiippoq. Inik taamaatseq ineriartertitsinermik sianigisaqanngilaq...”
Tuppiap ilungersuummernera kiinaagut ersippoq, sanimukajaarlu Ujuut qiviarlugulu pilerpaa: ”Aalisarneq qani’ igaajik?”
”Nuanneq!” Ujuut nangaajallagani akivoq.
”Tamaaniiginnarusuppit? ”
”Ilaana...” Ujuut akivoq, tamatumuuna sallangerluni, nipaa qinusup nipaanut assersuunnarnerulluni.
Maannamut Fali tusarnaaginnaraluartoq akuliuppoq, isertornagu namminertaaq Ujuut tamaaniiginnaqqoqigamiuk, oqarpormi: ”Aammami allamukarlitit sussagavit?”
Ujuut akinani qungujuinnarpoq.
”Tamaani aalisartunngoruit, nammineq illitaarlitit...” Fali kajumissaarilerpoq, aasit oqaatsit taakku qassissaa pinerpoq Ujuumut anillugit. Pigaluttuinnaraangat Ujuut qungujuinnaaraaq. Piutserlunilu Falip oqaatsini ilavai: ”Nuliarlitit!”
Pisaa allamik nillinngilaq: ”Asu!”.
Qajaq aggersoq alartaaserlugu Tuppia isigisoq oqamivoq: ”Ila, innga... Paarataassisia... Juunarsi!”
Tassamiuna Juunarsi, kiisa qanillivoq, paarataarneq ataaseq, tamaviat, soorlu sumik pinartumik oqariartuuteqartoq. Atami, tikiutiliinnarluni nipaa: ”Qujanarngina tamaaniitsisi, kumuunilu qaninaavillugu!” Taama oqarlunilu anernerissarallarujoq. ”Aggeravit sukkaqaatit!” Tuppia oqarpoq. ”Naapitassarsiivinnarpunga. Takkiga savalimmijermijit aalisartit umiatsialisimapput Illitalissiip timaani, toqqorlutik.” ”Savalimmijermijiippat?” Tuppia aperaaq. ”Taamaassorivippakka,” Juunarsi akivoq.
”Immaqa uffa portugiit,” Fali oqamivoq.
”Neqimik tamusserniarit, nutaartorpugut,” Tuppia oqarpoq, ”tumanngiversareerivit ilagalitit takiniassavagut.”
”Naalanngisaartinaasiit!” Fali taama oqarlunilu angunni saallugu aperaaq: ”Qaannamik?”
”Aap,” Tuppia akivoq, ”ilissi angerlaannarisi. Aataaq kalitara umiaasamut qaqissooq.”
Neqimik tumannguersarnermit Juunarsi allamik isumaarukkaluarluni oqaluasaalerpoq ullaammat qamalluni umiarsuaaraq aalisariut takusimallugu timerpasiinnarmi kisarsimasoq, qanilliniarsimanaguli. Oqarpoq allaneqanngilarooq inumminit qimataq, eqqaanilugooq angallateqarneranik malunnartoqarani. Juunarsi qajaqasiullugu Tuppia kommunitut takuniaalluni kujammut aallartorlu pujortuleeqqap motoria kissanniarlugu Falip kissaataa kukuppaa. Taamaallaammi niaquusakasia aappilleriartuaarami.
Aarlerinatillu, imarissuaq atorlugu Fali Ujuullu avannamut aallarput kiiluerutissatik apuunniassallugit. Ujuup aquut tigumiarpaa, arajutsiumananilu suna tamaat qinerlugulu siunertik nakkutigalugu. Pujortuleeraq kinersaqaaq, saarullinnguanik.
Taama ingerlarusaarluni eqqarsaatit nalliuttut suugaluilluunniit akorlugit pigaanni aqqut misinnarneq ajorpoq. Allaavorli motorip nipaa uteriitsutut siutinngunarsigaangat, qasuneq misinnarsisorlu isit pissusissarinngisaminnik sequnngertalersarmata uisaniarneq naalliunnarsilluni.
Marluugamilli imminnut aliikkutariipput, Faliluaasit nuannernermit. Tass’taavannguummat angutissami oqaasii nuannarisani puttarsivai. Ujuut tuiatigut patipiluullaatigalugu suaarpoq: ”Tusaavijik oqarmat, annerusuminngeeq angallatitaassuugut!” Naggataagut nillerami susoq aquani qissertaajusartoq, mannalu inikik!
Ujuut qangali inuuvoq maleruuttuulluni. Inuk sanngiitsuunngilaq, tassaliuna peroriartornermini atugaasa taamatut inuuneqalersikkaat. Maanga niuertoruseqarfimmut tikikkami ittoorlunilu annilaajasuugaluarpoq, allaat Tuppiakkut qaliaanni imminut mattuttutut inuulersimagaluarluni, sivikitsuinnarmilli. Tuppiakkut Falikkullu inoqatimissorluinnaq pimmanni, tamanna inuunermini sapiillissutigaa.
Ilallugulu sapiillissutaa tassa Mettemit ilumoortumik asaneqarluni misiginini. Puigunngisaannarpaa pillakkatut pineqarluni niuertorutsikkunni kiffartortarnini, allaat suliat angutinut naleqqussorinngisani suliaralugit...
”Tiitertarlitali!” Saniani pikeriaatigaluni Fali taama suaartoq siumut aallarpoq. ”Kissartilijilerpunga. Siunissat ilivamik nakkitigigijik!” Siuanut aqqarami taamak ineqaraluanngilaq.
Ujuup isai qinnarissaarput, sumorujussuaq qinerfilik takusassarsiorfigalugu. Asulu sarfarissisimasoq angerlortarsiorlugu ingerlagamik nikilertornerusalerlutik avannarpalertorput, tassalu ualissuppallaanngikkaatik tikinnissartik Ujuup ilimagilerpaa.
Alla eriniginngilaa unnussaq Mettellu takunissaa. Kikkullu tamarmik nalujunnaarmatik toqqorterunnaarlutik aqqusinikkut ingerlaqatigiittalerput, ulluunerani allaat. Taamaannerat arnat utoqqasaat ilaannut eqiiallaataallunilu aliikkutavinngorsimasoq tusartarpaa, oqaatsillugooq suusaraluarnerput aniatittagaat. Ilaatigullugooq pillakkamik nakkutilliineq isorisarsimavaat. Isumarluinnaqqissaaminnik!
Aamma nalunngilaa niuertorutsikkunnit iluarineqarani, qimaguteqquneqarluni inunnit taakkunannga oqarfigineqariaannaalluni. Taamaakkaluartoq killinnguatigut neriulertaraaq ima eqqarsarluni: Immaqa Mettelu asaqatigiinnerput iluatsikkumaarpoq.
Immaqa... Ujuummi arajutsisimavaa Mette Danmarkimut aallartussanngorlugu pilersaarutertik niuvertorutsikkut qangali pigigaat aalajangiutereerlugulu.
Timmiarsiummik igittoqarpallattalersoq tusaalerlugu timmissanik qinernialeriarluni aarimmi tasama killiulluni umiaasaaraq qatsunganersuup qeqqani, taateraarpassuillu najoraat. Taamaalluni nakkartitsillaaraaq. Immaqaasiit Ujuaansi, taanna ungasigisaqarneq ajormat ilimagaa nataarnarniaatigaluni tamaaniinnissaa.
Taamaalinerani imaritsillugu kikkut pisinnaasut tamarmik pinialeraraat, ilaatigut sinik igillugu. Umiaasaaqqamik angallatillit nersunartaqaat, ipuinnaq pisaramik. Ilaanni ungasiartukasissuaq ornittarpaat nataarnanik aalisariarlutik. Tamaani nataarnaqarfiit ungasikkamik, unnuiartorfiginngikkaanni umiaasaaraannarmik imaaliallaannaq tikinneq ajornartarput.
Kisianni tassa tikikkaanni, tamassa pisassat naammattut! Tamaanilu qeqertat timmiarpassuaqarmata, manniit mamartorsuit piumaneqallaaraat.
Puussakasik taanna kisimi apeqqutaasarpoq.
Suli unnulluanngitsoq niuertoruseqarfimmiut tamarmik tusarpaat savalimmiormiunngooq aalisartut naalanngisaarlutik qavani Illutalissuup timaani umiarsuartik kisarsimagaat. Ii, sunaana tusagaq taama nuannertigisoq. Susoqassaqaajuna... Tuppiakkunngooq Juunarsilu taqqavaniipput.
Sulilu pissanganerulerput takugamikku kommunip pujortuleeraa kujammukarluni aallartoq Nakasuk ilaasoralugu, allassaanngimmammi savalimmiormiunik takuniaasoq. Umiarsuaq tigusarisimariarunikku qularnanngilaq tikiutissaqaat.
Pissanganeq taamaattoq inunnut assigiinngitsumik sunniuppoq, ilaasa eqqissillutik tusagartik isumaliutigigaat, ilaat aalaniatsapput, eqqissiveerullutik. Tamarmik alla pinngilaat kitertilliuna kisiat, tassami umiarsuaq aggissaguni allakkut ingerlanavianngimmat kisianni tasamuuna.
Meeqqallu pissittuinnaapput, soorlumi nalliuttorsiornartorsuaq misigigaat, inersimasummi taamatut takullermatik. Uffa ilaasa umiarsuaq aggerneraraat, aamma suminngaanniit tusarsimanerlugu. Taamatullu uppertitat qaqqannguamut issaareersimapput umiarsuup aqqutissaa nuillugu, tassanngaanniit isiginnaarluarumanermit.
Sakiuluaasiit kingulliunianngilaq. Pujortaanni kiillugu oqaaseq peerpaa: ”Savalimmijermijit tupaassivi, qaa-qaa!”
”Ilageeq immaqa portugiit!” Nasittut akornannit taama oqartumik tusarlunilu soorlu Sakiup mikiinnaraa: ”Nakasik oqarpoq tassageeq savalimmijermijit. Aammami portugiigalivarinik ajinngilaq. Peqassaqaat. Puiaasaateqassapput!” Taama oqariarluni saniminiittoq ikinngunni Ujuaansi qeerleqaa, ajunngilluartumik qullutsillugu nilliatillugulu. Pisarnermisulluaasiit Sakiu illapalaapalaaqaaq.
Qeerligaa allamik akiniutissaqannginnami Sakiu saneraatigut ikusimmillaatigalugu, kikkut tamaasa tusarlerlugit oqarfigaa: ”Soorl’ nammineq puiaasaateqanngilaq! Immijerputinngeeq!”
Sakiu allamik akinngilaq: ”Jaj-ja!” Sorluiluaasiit tarparlutik, suna, suna takunngilaa. Asulumi qinertarami niaqqi uneqattaartumik illikaatillugu. Kangimuinnaq isigissaqqaartoq, tikkuarpoq, kisimilu nipaalluni oqarpoq: ”Ha-a-ah, asanninneq ilivitsivinnaq!”
Tikkuagaata tungaa nasittut qiviakaavaat, takuvaallu Ujuut Mettelu pisuttuarlutik timmuinnaq ingerlasut. Isigisut ilaat tupigutsappallattaraat.
"Naalakkaminnik qimaatitsisit!”
Kinaanerpornguna taama oqarpallattorlu allap soorlu mikiinnaraa: ”Nakasiip isigikasakkalivarinigit qani’ isijeqqajaqaa!”
Sakiulu nipaaginnanngilaq: ”Soormi! Tiingasinik aatsaat takilerassi?”
”Arnaq qallinaaq pissaaleqivaarami...Unali pillagaq!” Nasittut ilaat arnaq oqarpallappoq.
Nipaaruttullu Sakiu kisimi nipaalluni querasaarujussuaqaaq, oqarpallattullu kinaagaluarnersup tungaannaa qissimipiluullarlugu. Nipikitsuliorluni oqaannarpoq: ”Illa, illa sinngatoorsuit...”.
Taakku timmuinnaq ingerlasut Sakiup isiginiarlugit aamma takulerpai kingulliungaatsiarlutik malinnaasut nukappiararujussuit marluk. Sakiu tikkuaqqippoq oqaatsini illugalugu: "Marsertinaasiit. Ilami meeranngivanut allaat ileqqilijippaat!” Taama oqariarluni ilani nipaqanngissaqqaartut kiinaasigut qiviartarpai imalu nangilluni:
”Uanga eqqarsaatigisarpara tupigaligi maani nunaqarfinngivatsinni Marsiilia aterineqanngivimmat!”
”Illit tass’ atissaralivit!” Taama Ujuaansip akilluarmagu nasittut tassani illarallaripput, Sakiumullumi allaat.
Nukappiaqqat Sakiup takusai ilumut marsernermik nuannarisaliupput. Angummik arnamillu pisuttuartumik asuli takuinnassanngillat, kisianniuna malinnillutik. Tassalu ilikkarnerit asseqanngitsut. Pinngitsuusaarneq ilikkarsimavaat. Atamanna pissutissarsiulerunik, tamanut tamaanga sangusarlutik aqqumminni milluutissarsiukujunneq patsisiliullugu. Malitatik tarrikkunikkik arpalissapput narsutsillutik, pisinnaasartik tamaat.
Nunaqatitik umiarsuarmik tikittussamik oqaluttut tusaagaluarlugit ukua marsernissartik pilerinarnerutippaat, ilimatsareeramimmi susoqarnissaanik. Ujuup Mettellu nipituumik oqaluuserineqarnerat kikkunnit tamanit arajutsisimaneeruttoq taannaavoq nukappiaqqat taakku pileritsassutaat malinnillutik susunik alakkarterinissaminnut.
Malitatik taamaallutik tarrimmata marlukasiullutik tamaviat aallarterput, narsutsillutik, aqqutissartillu misissorluarnaguluunniit, uku nuisoorlugit pasitsannissaat aarleriginermit. Taamaammat aappaata taseraatsiakasik aqqusaarpaa pangallaffigillarlugulu. Tassa kisimi ikkii! Aappassaralua nununermit suujunnaarpoq, pisinnaasuuguni qularnanngitsumik nunami niuaatiinnaq naammatsilluni illassagaluarluni. Ajornaqaarli, piffissaq allamut atugassaavoq, qularnanngitsumillu nuannernerungaartumut.
Allatummi ajornaqimmat taanna isitalaartoq atisakasii nujaalu qorlortuinnaallutik aapparminik malinnaavoq, angummanniaraluarluni tamaviaarnermit uumilliullugu.
Qattuninnguaq qaqileramikku kigaallapput, taqissungaaramillu susut nuna kiinnaminnik attungajattaraat. Allaneqanngillat sumik piniakkamik pilerinartorsuarmik qanillattuisut, siuleriillutik tusarliinaveersaarlutillu pigamik.
Alakkagartik pilerpaat, - naa-naak? Ujuut Mettelu taamak peqaraluanngillat! Alakkagaat narsaamaneruvoq sissap tungaanut kuimasuulluni. Qanittumiissammata nukappiaqqat nipaarsaarlutik aallarput, tutinerit tamaasa mianersorlutik. Imami nipaarsaartigaat, ingerlaniarlutik qupaloraarsuk saninnguaminnit tingimmat ilaarlugu namminnertaaq tingingajalluinnarput, tassali tupannermit.
Isitalaarnikoq soorlumi aapparminut pituutalik, malinnaavoq pingaarami anersaarnerluunniit sapingajalluni. Aappi siunermini uneriaatigaluni taqimmat aamma tassa kingornanit nulukasiisigut apoqaa, uissuuminerullu pianik nilliallalluni. Aappaata nipaarsaaqquaa, tikkuarnermigullu aappi paasitinniarlugu malitamik uaneralaannguaq innerannik.
Isitalaarnikoq pissangangaarami timaa sajorujuttuinnaavoq.
Ujaqqat marluk akornat iluatsillugu alakkaamaffiat iluavippoq, tassuuna isigisinnaagamikkik Ujuut Mettelu, aajuku qoorortannguaq ivigarissoq innanngavigalugu tutittut qanissusii. Mette nerfallarmi nalasoq, saamia’tungaaniippoq Ujuut, nunamut ikusilluni aapparminut miluuttoq.
Nukappiaqqat piumasartik pivaat, qanorlu sivisutigisumik tassaniikkaluallarunik nuannariinnassallugu, kiagualaaramik nukinnguteqannginnamillu. Silali nillertukasiuvoq, suialaannguarami pueqqortumik. Isitalaarnikoq tassani uninngaannaleruni taamak qanoq issanersoq kisimi apeqqutaavoq.
Qooruatsiannguaq Ujuup Mettellu nallaviat oqquuvoq suerneqarani. Sila nipaangaarmat kisimiilluinnarsoraat. Ilimagaat nunaqatitik allamut pinnatik avatertik kisiat qinissagaat, umiarsuarmimmi tikittussamik arajutsiumannginnamik.
Arnap angutillu asaqatigiinnerat uummammit pisoq tarraqarpoq taakku marluullutik kisimik isigisinnaasaannik. Tarrarsuutikkut tassuuna takusinnaasarpaat silarsuatsinniittut pinnersut kajungernartullu, imaaliallaannaq anguneq ajornaraluartut, kisianni neriorsoqatigiinneq ilumoortoq atorlugu qanillineqarsinnaasut.
Mettep Ujuut oqaluttuuppaa asagamiuk qimannissaalu saperlugu. Qallunaat oqaasii atorlugit Mettep oqaluffigimmani Ujuut ilaatigut paasinngisaqarpoq, naalaaqqissaarlunili. Mette oqarpoq: ”Jeg rejser hjem til Danmark... Til Vejle... Til sommer...”. Ujuup paasivaa. Soorlulu tupannermik misiginngitsoq, isikkuami malunnartoqanngimmat.
Mettep Ujuut kiinarsiorpaa, kalaallisullu oqaaseq nalunngisani anillugu aperaluni: ”Kamappit?”.
Ujuut malunnanngingajattumik ileqimisaartorpoq, kiinaanili malunnartoqanngilaq ilumigut misigissusiisa qanoq innerinik.
Ujuup ilikkarsimavaa nikallornartumik naapitaqarnermini misigisami qanoq ittuunerisa allanut paasitinnaveersaarnissaat. Ilami Ujuut inuunermini nikallorsarneqartaqigami.
Kiinarsiorneratigut Mettep aappani nikallortoq paasivaa. Ujuup isai allamut sangullutik ungasissumut ukkissilermata Mette misigaaq oqaqqittariaqarani.
Inuunerup ingerlanerani qanga misigisat ilaqartaripput eqqaamajuminartunik, aamma allanik puigorsaraluarlugit qaffattuartunik. Tassalu sumiluunniit pakatsissuteqaruni Ujuup qaffaajuartagai tamakkuupput, puigorsaraluarlugit aanngaaneq sapernartut.
Kingumut takorluulerpaa Miina siniffimmi, nissuni qaqillugit nutsani perlaasimasut isivikkai, nallakartorlu kjuulia qummut qullaalluni. Tassanngaanniit Ujuup isumaani takkupput eqqartuussisoq qallunaaq, sysselmandi eqqartuusseqataalu kalaallit, kikkuuneri puiguikkiutinngisani. Taamanimi sysselmandi ittooringaaramiuk isini allamiitinngilai, taassumaniinnarliuna.
Sysselmandip eqqartuussut oqaatigisaa eqqartuusseqataasut ilaannit kalaallisuunngortinneqartoq suli tusaavaa. Taamani pisimasoq manna eqqaaqqikkamiuk oqaatigineqartut ilaannakuutippai, takorluuinermini qaratsani ilanngakutut immat. Ukuuppulli Ujuup puigorsinnaanngisai:
”Niviarsiaqqamik pinngitsaaliillutit arnerisimasutut... Ukiumigut inuuttumik naartutitsisutut eqqartuunneqarputit... Aallartitaallutit. Nakkutigisaallutit tigummineqassaatit..
”Ujuut!” Mettep qiviarsaraani tusarlugulu Ujuup takorluukkani tammaavai. Mette kiinaatigut toqqarlugu qiviarpaa, takuaalu qullisoq. Taamaattoq takullugu, soorlumi uummataa kapisaq, Ujuut nukillaarpoq. Maanna paasivaa nammineq qanorluunniit ilioraluaruni Mettep aallarnissaa akornusersinnaanagu. Asanerpaasani Ujuup eqitaarpaa, kunimmigullu qulakkeerniaraluarlugu asasami pigiinnarnissaa. Ujuup nalunngilaa tamanna ajornartoq.
Kunimmikkut nuna nallavitsik qimappaat. Aqqusaarpaallu silarsuup ilaani pinngortitaq pinnersorpassualik alutornartulillu. Kisianni seqineqanngilaq, seqineq nuiarluit assersimammassuk.
Timitik attuumangaalermata kiisa Mette Ujuullu imminnut misigisimalerput ataasiusutut. Massami timitik atorpaat, tamanna asanninnerup ilagimmagu.
Qulinnguanniittut nukappiaqqat marluullutik marsertut utaqqilussinnanngillat, alapernaannertilli asuliinngitsoq misigaat pisimasut tamaasa qanimut isiginnaaramikkik. Nukappiaraqatinik naapitsinissaq sunaana taama qilanaarnartigisoq. Maanna misigisartik allanut oqaluttuarerusoqaat, atagu oqaluttuarunik usorsinneq nuannersoq misigisaralugulu nuannaarutigiumaaramikku.
Isitalaarnikoq qiulerami uninngasinnaajunnaarpoq, nuanniitsumik allerulaartukasiugami kiguterpaluttarlunilu. Silap nipaannerani suna tamaat nippallugu nikutseriutaa qimaalluni qummut aallartertorlu, soorlu aappaa pitutaq, malinnaavoq qummut tamavikasiat, - kinguneq sussarliuna!
4.
Niuertoqarfimmiut unnuaq taanna piggapput tikissiigaluarnermit. Meeqqallu innartarfiat qaangereeqimmat soorunami meeratannguaqanngilaq. Nasittut ilaat angerlalaarumalleriarluni ilaserinnippallattaraaq, soorlumi peqanngitsiarnermini nuisoqarpat kisimi arajutsinissani artorlugu. Arlallit taamaaliorput.
Sakiu ingakkujoq. Qaqqannguamiillutik pillingajaasaarfini, ikinngunni Ujuaansi, illorujunnguamini isersimaqatigaa, oqaaserluaasiit peerlugu: ”Uagit kissartimik pinnata, nillertimik!” Immiorfik naqqannersimasoq qalusiniarfigalugu pigami tassamiaasiit iluatsippaa. ”Sulimiaasiit amiakkeqarpoq!” Qallussuaq sikassaatilik immiamik qammittoq userarnaveersaaqqissaarlugu ingerlagami, taamaalluni unippoq naqqup qiterpiaanut.
Tassanngaanniit inimi qinnguani nivingasoq, tarrarsuuterujussuaq qiviarlugulu oqarpoq: ”Arnaasuuguma angit qanna ajiitigissagalivarpara!” Nammineq tarrani taamak pivaa, illariaramilu tigumiani userarmat nar’aarlunilu nerrivik anguniarasuarlugu.
”Nallijitilerputimmi, qaqugumaanna,” immiamik tiitorfimmut kuisigaanilu Ujuaansip aperaa.
”Junip 14-ni.”
”Qassissaa?”
”54! Soorl’ immanngivaq! Tamanna pillugu kasiitta!” Sakiup qallussuaq imerfiliuppaa. Kiisamilu pujortaanni oriatuarlugulu najorseqaaq immaanngitsumik, kingornatigullu arngajuersangaarami imunga oqarani.
”Soorunami qittatissuugut!” Ujuaansip ikinngunni aalisarpaa.
”Ilaana! Sunami qularaasijik. Unnuk taanna arnanik ineqinaatsinik isigisaqassanngilagut, ikinnginaa, ilaa!” Sakiup taama pimmani Ujuaansi sikaritsissaminik imusisoq illarasaaginnarpoq. Aatsaat imusilersimanani, inerlugulu qanerminut masatseramiuk qangali ikereerpaa. Sikaritsi kusanakasippoq!
Imassat sikaritsiliassallu Ujuaansip aapparminut isaakkaluarpai peqqullugu. Sakiu ileqimisattaannarpoq, pujortaannilu kimmiani tikkuarpaa oqarluni: ”Uanga una!” Allamillu oqarani immaarnagu nissaappoq, qangami qatittuarpalaannguarsi!
Aammaarluni qallussuaq immiorfiup naqqanut Sakiup attuukkallarujaa, oqaatsini illugalugu: ”Tupinnaqaanngivakkuluk imartussusia!” Taama oqarlunilu immiorfiup ulia annoraamineq ikkuppaa, oqalulunnguarluni: ”Puiaasat qassit?” Aqussilluni siniffimmi ataa kisiviat nakkuppaa. ”Iin, tsuu, trii, fiiara, fam, sas, siiv, fiiaratiiviunnguatsiarput immerpakka, aaku qaanermi!”
”Kak-kaak! Kikkerpassivit qaaqqussagakkit?” Ujuaansi aperisoq aatsangaasaannarpoq tupigusungaarami.
”Ajertillit tamaasa!” Aasit naqqup qeqqanut unilluni Sakiup tarrani kisiat isigilerpaa, oqaatsini illugalugu: ”Ukiumut marleriaannarlinga immiassanngivarsisarama, immiorlungali imunga peqarisaartivartarpunga.” Qeqarluni ukisisoq, tarraniaasit alarnagu imminut upissuppoq oqarluni: ”Ila, qanna angit!”
”Qaami nuliarniarit!” Ujuaansip isersimaffini ikasarluni pivaa. ”Killeqa’ nukappiaq. Naammalerputit!”
Isersimasuni imigassaanik kuisillugulu Sakiu illariarpoq, qallussuarlu kivereerlugu najorsissamaajutigaluni erinarsorpaa Nukappiaalluni nuanneqaaq! Allamillu ilanagu najorsivoq suami-suami qallussuaq imaarnagu.
Uannga soriallartornguna, Ujuaansi nikutserpoq oqaatsini illugalugu: "Aajikkiva ammut arpaliupput!”.
Qujananiluunniit arpaannaq animmat Sakiu aalaniariaraluarpoq. ”Nar’aa..!” Uumilliullugu makisikasini ippigalugu patippaa, piniavimmillu igalaakkut alakkarpoq susoqarnera takuniarlugu. Pivallaarluni aamma tassa igalaap igalaartaa qaninaarlugu pujortaamminik kalluaqaa, makkorsuaq kisimi.
”Nar’aana! Sakiu, suleqaat!” Imminut oqamiffigaaq.
Igalaakkut itsuariallaraa kommunip pujortuleeraa nunap iluatigoorsimalluni taavamiuna tikilerluni saaqquttoq. Qajarsuaq usingaaramiuk. Nakasuk ilisarnaqaaq, siuani issiavianut ingilluni, siumut saalluni tamanut qinertuarsinnaq. Aquani angutit pingasut. Aquttoq motorilerisualu tassa taakkuupput. Unali Juunarsi aatsaat ilaliussimavaat.
Naammi Tuppia? Sakiu soorlu eqqatigut tuugaq, tamaviat takanna umiatsialivimmut!
Pujortuleeraq tulammat sassartertunit kingulliunianngilaq Sakiu, aali makitserisoq, qangaliaa’ salliit ilagereerpai, asulu palasi sanilingerlugu. Immiarsunni naaneqassanngimmat pujortaanni ikumatippaa, pujortingaarmagu oqquaniittut susut querutsillutik.
Qilutilluni Nakasuk niugami allamut saanngilaq, palasi oqarfigaa: ”Savalimmiormiut. Napparsimasut. Savartut.”
Niuffiortut siutaannanngorput. ”Savartut? Naammi?” Palasi aperaaq.
”Nuummukarput. Tuppia ilisimasortaavoq.” Nakasuk akivoq.
”Ilissi ikivisi?”
”Naagga. Saperpugut. Uanga oqaluuppara naalagaq umiarsuarmi. Oqarpoq, savarput inuit umiarsuarmiut, soorlu tamangajammik.” Pujortuleerarmiut qiviarlugillu Nakasuk oqarpoq: ”Juunarsi qujanaq! Ilissi aamma. Aqagu ilissi akissarsissuusi uanni.”
Unnuaq taanna sinittoqarpianngilaq, assut tassa tupigusunneq, pakatsineq annilaarnerlu misinnangaarmata. Nappaatit annilaarnartut savarneq ilagaat. Nakasukkut umiarsuarmut ikisimannginnamik aarlerinanngillat, juumooq taama oqarpoq.
Tuppiali umiarsuarmiippoq napparsimasut akornanni, sulilu savarsimanngitsoq Saaqqap nalunngilaa. Allamillu eqqarsanngilaq: ”Ila, eqqanaq!”. Juumuullu oqaatigaa Nuummiikkallarnissaa ilimagalugu, nakorsap naatsorsoqqaarumassammagu, tunillatsinnermiit sapaatip akunneri pingasut qaangiunneranni aatsaat nappaat malunniuttarmat. Taava tassa naatsorsoraanni junip qiteqqunnerata kingornagut aatsaat ilimanassooq Tuppiap uterluni tikinnissaa.
Saaqqap tusarpaa Nakasuup Tuppia inertersimagaluaraa aallaqqunagu, Juunarsip ilisimasortaaffigissammagit. Tuppialigooq ajornavippoq. Nammineq Nuuliaanniaramigit oqalulluni umiarsuarmut ikisimavoq qaanni nassarlugu, ilanilu angerlaqqullugit.
Kiisa ullaassanngorpoq Saaraq suli eqiissaqqaartoq. Isumakulunnersuup najorpaa. Tuppia qajartorluni mulugaangat isumakuluttaraluarluni naammagisarpaa, inuunerigamikku taama ittullu aqqutissaralugit. Nappaat savarneq tusaammarmik ulorianartorsuusoq aamma maanga anngukkumaarneruja...
Tuppiallu peqannginnerani qanoq iliussanerpoq, meeqqat paaralugillu pillagaq nakkutigisartik ileqqumittut inooqatigiinnassagunikku nalunartoqaqimmat. Soorunami Fali Rosalu annertoqqutigiuassavai, ajoqikkullumi aamma.
Hansi nukanngualu sinnarissut isigalugit eqqarsaatit tamakku Saaqqap sarsuatippai. Taqqama ilorliullutik ineeqqamiipput angajulliit, aanagigaluamik inigisimasaaniittut, sinaarpalunninngualliuna kisimi. Qaliarmioq, Ujuut qangali eqqissereersoq tappika nipatannguaqanngilaq. Falilu marluullutik ullaarorniartut Saaqqap nalunnginnamigit Ujuut iteriutassani pillugu sequnngilaarusukkaluaqaaq.
Tassalu makiffissani ungasigunnaartoq Saaraq taamak ilisimagaluanngilaq, qasusup sinngata poorpaa. Kisianni qanorluunniit pigaartigigaluaraangami Saqqaap iterniarfini uniunngisaannarpaa.
Tuppiap kingornani
1.
Niuertoruseqarfinguna qangarsuarmiilli inoqarfiusoq. Ilaanni niuertoqarfiliarineqarsimavoq ilimagineqarmat niuernermi iluatsiffissaqarumaartoq, akunnaatsumiimmallumi ukiorlu kaajallallugu imarorsimajuartarluni. Taamatut siumut isigineq ajorsimanngilaq, tassa erniinnaq nioqqutissiorfiullualeqimmat. Taavali akorninnakkut niuertoruseqarfinngortippaat Nuummut atasunngorlugu.
Kisianni palaseqarfiunera allanngunngilaq. Palasip illorsua oqaluffiup ungasinngisaaniittoq nunaqarfimmi inissiat pimanersaraat. Aasiit aaqqissuussaavoq marlunnik isaarialerlugu. Taavali qallunaat isaariaat kikkut tamarmik isertarfigaat, tassani palasi allaffeqarmat palasimukartullu tassuunaqquttuartarlutik.
Allaffimmi palasip isersimasoraa ajoqi Siimuut, nukkami Tuppiap ilisimasortaalluni Nuuliaassinera pillugu oqaloqatiginnikkiartortoq.
Siimuununa nipaarluk, nipaarluvik. Imaaginnanngitsoq peqqiilluni inuunerata taamatut pissuseqartikkaa, massami peqqiitsup inuunera ilaqartarmat allanut ajukkunnermik. Tassaliuna Siimuut qangali inuusoq nipaarluulluni. Ilisarisimannittut oqartarput Siimuut arnisarnerarlugu. Unnialumigooq arnannguaq taanna inuusoq sallaatsuulluni assullu saamasuulluni. Taamaannera ilisarisimannittaasa tassa Siimuumut tutsippaat, allassaanngimmammi.
Nunaqataasulli, palasillumi aamma, Siimuut ajoqimittut nuannarisaraat oqaluussillaqqinnera pillugu. Oqaluttarfimmut qaqilluni najoqqutarlu ataqqillugu Guutimit oqariartuut qanerminit aniatileraangagu, nunaqataasuni misinnartarpoq Siimuut soorlu inuk alla. Inunni misigissutsit attorlugit oqalunnissani ajoqip piumasuugamiuk oqaasertaliisarpoq tusarnaartuni inorsinnagit, erseqqissunik, paatsuugassaanngitsunik.
Ajoqimiuna misikkarissoq. Nunaqataasa, ingammik utoqqaat ajoqinnguaartugaraat.
Palasi, ajoqiuneq palasinngortitaq, allaffimminut illuanik ikusimmilluni qasunarunartumillu issialluni pulaartiminut sammisoq, oqalorusaarpoq nipangissanani. Ilaannilu akunnattooriaraangami oqaatigeriikkani nangikkaluallaarai.
”Ajornaqaaq, arnaq illumi annertoqquteqanngitsoq pillakkamik ineqateqarsinnaanngilaq,” palasi oqarpoq, aasiit oqaatigeriikkaminik uteqqiilluni. Ajoqilu aperaa: ”Illit qanoq isumaqarpit?”
Qarsuullugu ajoqi issiavoq, alla pinnagu assani saamerleq talerpimminik eqitertukkani kisiat nakkullugu. Palasip apeqqutaanut akissutissani nalunngereerpaa, apeqqutaavorli maannakkut piffissaanersoq isummami erseqqissumik nalunaarnissaanut. Palasimmi oqaasiisigut paasivaa niuertoruserlu oqaluutereersimallutik tamarmik aalajangiussimagaat pillakkap Tuppiakkunninngaanniit aninissaa, kisianni taava kikkunni ineqalernissaa apeqqutaatikkallarlugu.
Tassani nipaaruteruttortut taqqama nalunarani iniminngaanniit anillattoqarpallappoq. Naalaaginnarlugu, aarit, torsuusakkut aggerpaloriarluni matu kasuttorpallappaa.
”Iserit!” Palasi suaamivoq.
Iserpoq palasip nulianngua, ileqqumisunaasiit qungujoreerluni. Uiminit inuusunnerorpasingaarami soorluluunniit isikkumigut meerarpalungajattoq. Iserpoq allakkap puussaa tigumiani siuleralugu.
Puttullunilu inussiarnersivoq, erniinnaq oqaatsini illugalugit: ”Utoqqatserpunga... Kutaa, ajoqi!”. Allakkallu uiminut tunniuteqqaarallarujai. Kalaallisut oqalunnera kutaangaarami ippigisassarsiortumi malunnanngilarluunniit, uffa qallunaannguulluni. Assani siulerigamiuk ajoqi ataqqinnilluni nikuittoq assaatigut eqippaa, tigummillugulu aperaluni: ”Jakku qanoq ippa?”
"Ajunngilaq. Takannaasiit aalisakkerivimmi sulivoq,” ajoqi akivoq. Ersanganngilarluunniit. Avannaani ajoqiusimanera serngutikujussimasoq ajoqip oqalunnerata ilaani malunnartarpoq, pingaartumik ersanganatik oqaluttut akornanniitilluni. Nuliilu avannaamioq tusaajuartuugamiuk taamaappoq. Kisianni ajoqiuna tassa Eqalunni inutoqqat ilaat.
Ajoqip assaa tigumiani palasip nuliata iperarpaa, unannguaq sikisartuinnaalluni, qungujulangaaramilu eqii paffa. Nunaqarfimmiullumi eqqaagaangamikku oqaasinnaaraat ilagooq palasimik nulianngua soorlu inuk qungujulajuaannartuusoq.
Allagarsiani atualeramigit palasip qasunartumik issianini aatsaat tassa iluarsivaa, nalunarani atuakkamigut pissangatsattoq. ”Takuvat, taannaqami...”
Palasip imminut oqaluunnera ilaasa tusaavaat nikorfanerminnit nikinnatik. Allagarsiani atuareerlugillu ilani saappai, allakkat nalunaarasuaataasut ilaminut nittarterlugit, oqarluni: ”Nuummi nakorsaq niuertorutsimut nalunaarsimavoq Tuppia Nuummiikkallassasoq savarnermik nappaateqalersinnaanera pillugu.”
»Åh, nej... Hvor forfærdeligt!” Palasip nulia annilaajummerluni taama qallunaarpallattoq ajoqip tusaagamiuk paasivaa allatut iliorneq ajornarallartoq. Tass’taavannguummat ukussani Saaraq illuannut aqqusaaramiuk imminnut tuppallersarsimagaluarput oqarlutik ilimagalugu Tuppiap kujammukajaarnissaa, inuk taama nakuutigalunilu peqqitsigisoq nappaatip sunavianngimmagu.
"Rigmor, Saaraq pillugu ajoqi oqaloqatigaara, ilagilaartigut!” Kimigiiserpaluttumik nipeqarluni uimi taama pimmani palasip nulia ingippoq ajoqip issiavia akingerlugu.
Ajoqi, inuk saamasoq, nipaarluk, qamuuna anneraangami allatulli misigisarpoq eqqissiunnaarluni. Allaat ilaanni kamaammernini allanut malugitittoortarpaa, taama piumangaarnani. Palasi isigilertoriarlugu aperaa: ”Sooq Nakasik nammineerlini maanga ornigitinngila?”
Palasi imunga akinngeqqaariarluni, qungujunneq piviunngitsoq kiinniutigalugu oqarpoq: ”Asukiaq... Nalunngilalli niuertoruseq isumalukkaangami allanik takujumaneq ajortoq. Immaqaasinuna isumaluttoq. Isumaminik!”
"Ilimanarpoq Vera napparsimasoq,” Rigmor oqarpoq, ”immaqa taanna pillugu niuertoruseq agginngilaq.” Palasip nulia taama oqassangatinnginnamiuk ajoqi uissuummisutut pissuseqarluni kiinarsiorpoq, palasi nulialu kinguleriinnik qiviartarlugit’
”Niuertorutsip nulia naaminik assut anniartarami,” Rigmor nangippoq, ”aamma niuertoruseq kiffaminnut sunerpoq...” Nulii taama oqartorlu palasi uannga soriallartornguna, ”Syh!”, tamaviat nipangersaasoq, nuliilu qissimigaarpaa, kisianni kiinnamik narraammernerup piginngisaanik. Ajoqimullu akeqqugaluaqisani palasip suli puttarsivaa aammaarlunilu apeqqutigalugu: ”Ajoqi, illimmi qanoq isumaqarpit?”
”Pillakkap inissinnissaanut?” Ajoqi aperaaq, ukisilluni, sikaritsitukkani kisiat nakkullugu. Kingumut qanini ammaramiuk tamatumuuna palasi qiviarpaa kiinaagut toqqarlugu, nipaalu nakimanngilluinnarpoq oqarami: "Tuppiap pijimasarinavianngilaa illumut allamut nuunnissaa. Sivisiimilliinniit peqassanngikkalivarini isimmani taanna aalajangijisimassagaa qularinngilara. Aamma Falikkit isimalliitigai, uagullumi. Tass’taavanngivaq Saaraq isersimallugu tamakkuninnga oqaluuppugut.”
”Kisiannimi...” Palasip nulia oqaasissalittut aallartikkaluarluni maangaannaq kipisoq uiata qiviarpaa, qiimmassartutut illugu. Unalumi nangippoq: ”Uanga sapissagaluarpara uiga peqanngitsoq angummik allamik illumi ilaqarnissara. Immaqami meeraqarluni allaavoq. Uagut meeqqagut maaniinngillat... Kisianni assut takorloorpara Saaraq, mikisunik meeraqarluni taama suliaqartigisoq, immaqa sapissavaa uimi suliaa aamma tigussallugu...”
”Pillakkap nakkutiginera?” Palasi aperaaq, sikaatukkami pujua ingasagisani talerminik alikkartinniaatigalugu.
”Aap,” nulia akivoq nangillunilu: ”Nalunngilara Saaraq assut nukittooq. Eqqaamavara anaanagigaluarsi Ujuaanna paarigaa sivisuumik, assut pitsaasumik pillugu. Aamma maannakkut immaqa sapissanngilaa. Kisianni isumaqarpunga maannakkut inuuneq allaasoq, aamma inuit isiginninnerat allaasoq.”
Ajoqip isigaa palasi oqaranilu sikisartorujussuaq, nalunarani nulii isumaqatigalugu. Tusaavaami oqartoq: ”Ilagiit innuttannguagut ajortumik pineqatsaaliorlugit illit ajoqi uangalu sulivugut. Taanna uanga eqqaaqqajaaneruara, eqqartuussisoq ikiorlugu sulinerput uatseerlugu. Arnaq angullu sugiinngitsut illumi ineqatigiippata nunaqataasut erniinnaq uparuassavaat inuunerlunnertut isigalugu.”
”Eqqarsaatigeriartigili Ujuut...” Oqarniarnermit, putsumillumi, ajoqi suloorpoq quersussani imunga nunusani anillattoorlugu. Arngajuersareerami, suli quersussaqarluni ilungersuup ataani nangippoq: ”... Ujuut pillakkatut nukakkinni paarisaasoq. Nukkama Saaqqallu perersarpaat allaat qiternamittut pillugu. Aamma nalinanngilaq Ujuut taamatut misigiseq. Ilami taakkununnga ima atatigilerpoq Ujuup Saaraq anaanamisut allaat qiviagaralugu. Saaraq tulaavigaa arnamisulli.”
”Ataataqanngila?” Palasip nulia aperaaq.
”Uersagaavoq. Angitissaqarsimagalivarpoq, kisianni arni toqummat qimataminik. Angajima tamakkuninnga oqaluttuuppaanga.”
Palasi oqassananilu tusarnaaginnarpoq. Tamakku Ujuup meeraalluni misigisai ilisimareerpai pillakkatut inuuneranut allagartaliussat aqqutigalugit. Naalaarporli nalusaminik tutsiuttoqassasoralugu.
”Meeraallini misigisaminik Ujuup oqaluttuai inittaanit angajima oqaluttuarsiarai. Tamanna puigornagu!” Ajoqiaasit oqalulluni pikkutsariarami avannaamiorpallattalerpoq. ”Unali arnaarsernermi kingernga allani meerarsianngernera assivarnaallillugu ilisimavarput.”
Taama oqaraluarlunilu ajornaqaarngaasiit ajoqi querunnerujussuup tikippaa, allanit tusaallugu naalliukkunnarsilluni.
”Taqqama kaffe qalakkunnarsivoq!” Taama oqalulluni palasip nulia nikuippoq, anillallunilu suaamerpallappoq: ”Juutitta!”. Taqqamannga aappimik akineqarami oqaatsini ilavai: "Kaffe qalappat allaffimmut eqqutilaarniaruk!”
Aappassaa ”aap” tutsiuttorlu palasi nipilimmik anersaarluppoq, issiavinilu iluarsivaa. Soorlumi issiavini pisuutikkaa inuunermik iluaaginninnerminut. Taamaannera nuliata angumeraa iserluni issiavimminut ingikkiartornermini.
Eqqarsaammigut ajoqi eqqissinerulersoq kaffe taaneqaannarmat naleritsappoq, kaffinngersuugamimi. Pillagaq pillugu niuertorutsip palasillu oqaloqatigiissimanerat nikalluutigiinnarnagu qamuuna narraatigigaluarpaa. Kisianni tassa qaangiussivaa maanna oqaloqatigiinnertik siunertalimmik pinnguatsiarmat.
”Angutisiannguakkulua qanormiuna issimanerami...” Palasi oqamivoq allaffimmi qaaniittunik pappiaranik tigusisarluni, suugaluarnersunik.
”Sumiuugami?” Palasip nulia aperaaq.
Ajoqi oqarsiinnguatsiaraluarlugu nillinngimmat kiisa palasi oqarpoq: ”Avani, Avannaani. Akuani... Unnia taavanimiut aamma inutsialassuit, pinerrarissorsuit.”
”Unniami,” ajoqi oqamivoq.
”Ujuut qatannguteqarpa?” Palasip nulia apereqqippoq.
”Uersagaq...” Palasi akunnattooraluarlunilu kukkunaveersartutut ajoqi kiinarsioreerlugu nangippoq: ”Ujuup ataatagisimavaa niuertussaq qallunaaq. Kalaallimik uersaannimmat naalagarsuit angerlartissimavaat. ”
”Soormiuna Ujuut nujaalu taama taartigisut?” Ajornaqaaq, palasip nulia apeqqutissaarunneq ajulivippoq.
"Taanna niuertussaq qallunaaq taartuusimagami, qularnanngilaq, allaanavianngilarmi!” Palasi oqamivoq nulii asannittumik qungujullugu.
Taqqama pisuppalaannguaq, matut ammammata akornuteqarani iserpoq Juutitta, kaffemik pajuttoq, arnaq utoqqasaaq, inuuserissoq. Nunaqarfimmi Juutittamik atillit pingasuummata nunaqataasa allanit immikkoortillugu taasarpaat Juutitta Ujuaansip Nulianik.
”Takanna!” Juutittap nipaa tusarnerlunilu iluarinangaarmat tassaqamiuna eqqaani isumaluttoqartaruja.
”Qujanaq!” Palasip nulia taama oqarlunilu sassaallertoq ajoqi nipaaginnanngilaq: "Anersalu. Qangalimi Juutittap kaffiliaanik najersigama!”
Juutittap illarnera tusaasuni nipeqarpoq soorlumi alianaanneq najorlugu nipisiaq, sumiunerpoq kuunnguup erngata qorlorneralusooq.
Anisorlu palasi allamik nillinngilaq: ”Juutitta inunnguarnguna, pissuseq ataaseq...”
Soorlulu inuuneq taama peqqunngisaq, inuuneq allarluinnaq eqqartorlugu ajoqi oqaluttualerpoq tusaallugit avaanngunartunik. Oqaluttuai palasip nuliatalu siornatigut tusarsimanngilaat. Meeraanermini misigisami ilaattut Ujuup Tuppiamut oqaluttuai tusakkani ajoqip oqaluttuarilerpai imaattut:
”Ujuut ataatsimik ukijeqalereerlini arni uinissimaseq kingerna silatserami tusarsimavaa, asulu angimmik eqiatsitaartimik. Meeraanermini eqqaamasaageeq tassa unatartinneq naveersinnerlu. Qatanngitissaqarnerarpoq tallimanik, asulu niviarsiaraannarnik. Taakku angitissami arsigaraligit pimmagit Ujuut misigisarsimavoq ilasiaannartut.
Anaanami sulerulutsitaanera eqqarteramijik Ujuut qiasunngusoq Tuppiap eqqaamavaa, anaanamilugooq uiusumit persittagaanera taagamijik oqaasissaralivani iilertutut iinnarsimallugit. Kinginerujussua aatsaat, Saaraq Tuppialu ilumut angajeqqaarsiamisut isigaligilli itseerijinnaaramigit oqaluttuuttarsimavai misigisaminik, unnialu imaannaanngitsinik.”
Taama oqarlunilu ajoqi anersaaruluppoq quersorusunnini peerniartutut illugu. Kisianni taamaalinini ingalluni querutsissutigaa naalliukkunnartumillu imunga quersorluni.
Palasip nuliata uini qiviarlugulu aperaa: ”Saaraq oqaluuppiuk?”
Uia oqaranilu ileqimisaarpoq.
Ajoqi arngajuersareerami nangippoq: ”Angajima oqaluttuuppaanga Ujuumit oqaluttuarsiami ilaannik, misigisanik pingasinik, ajeqitut ilinniarsimagama isimalijitigeqqullugit nammineq pisinnaanerminit pitsaanerusumik, angajora taamak oqarpoq.”
Avannaamiorpallattarnera malunnarsivippoq, ajoqilu nangippoq:
”Siulleq tassa: Atualereerluni Ujuup ilaanni angitissani, unalu angit unnia pillaginarteq, arni illerlugu paaniarsimagalivarpaa, uffa soqqajarsinnaanagi, ila-ila susinnaanagi. Tassageeq angitissaa nakkormut! Unnia angitissaata nulii atisaajarsimavaa atisai nutsuinnarligit, timimigut suerullugu. Tamaviallu unatarsimavaa meeqqat tamarmik isigernanni. Unnia nipi! Meeqqallu qissattut. Namminerlu Ujuut paatsiveerulluni angitissaminut nipissimagalivarpoq kukini sakkigaligit, kiinaannaagut qitsuarniaraluarlugu.”
Annilaarnerup pianik nilliummerluni palasip nuliata qarni assamminik asserpaa. Palasi nakalatsivoq, ajoqilu oqalussaqqaartoq tusarnaarpaa isigisaq ataaseq nakkullugu. Ajoqilu nangippoq, tamatumuuna sallaallilluni ersanganissanilu tamaat:
”Una angit nukilissiisimagami, nukappiaraq saamimmik unermiinnaq, nulii pisinnaanini tamaat persarisimavaa. Taamaaleriarlini Ujuut unatarsimavaa pisinaajinnaartillugu, naggataagullu tikeqqumut igissimallugu.”
Nipaarullutik tassani oqartussaaruttut, palasi kisimi nipaalluni oqarpoq: ”Taamammiaa’ immiapalaamik...”
”Qularnanngilarmiaasiit,” Ajoqi oqarpoq, nangipporlu: ”Taava ulloq alla Ujuut misigisaqarsimavoq kingerna eqqaamajivalikkaminik. Meerassillutik qatanngitissariit imminnut sammillutik qanornguna ileriaramik niviarsiaqqat ilaat, nukarliip tullia, - tassaligeeq angitaata qujaginiartagaa, qissasiitigalini arpaannaq angerlarsimavoq sunaaffa angimminut unnerlikkiartortoq.
Angitaata alla pisiitissimanngilaa Ujuut. Isermat naammatsimik unatarsimavaa, naggataagit pisinnaajinnaarmat savini ukusarteq qiversillugu taassuminnga toqqusaavisigit kapumisaarsimallugu. Qianermillugooq iggiinngarami aatsaat iperarpaani, Ujuut taamatut Tuppiamut oqaluttuarsimavoq.”
”Nallinnaq - aa-h...” Palasip nulia nilliummerpoq kalaallinit serngumminik. Palasilu oqassanani tusarnaartoq, ilaanni aqqaamasoq, taamaalluni anersaartaraaq nipaa kipeqattaartunnguamik.
Ujuup misigisaanik inuk alla oqaluttuartoq tusaallugu palasi eqqarsaammigut allamiippoq, takorloorlugit inuit atugarliortut sumi tamaani naapittakkani.
Inuit taamaattut ikiorneqaqqullutik palasimut saaffiginnittut takkuttaraangata, torlorneq uummammit naalliuttumit qaffattoq nammineq tassaasorisarpaa bibelimi allassimasunik oqaasertaqarsinnaalluartoq ukuninnga:
Naalagaq, aaqqiagiinnginneq nunarsuarmiittoq tamaat unitsiguttoq, eqqortumik kiffartuussinnaaqqullutit...
Qinnutip oqaasertai taakku akulikinnerusumik nipitunerusumillu anittariaqartannginnerlutik? Taamaattuuppat taava meerannguit sunngitsut naalliunnissaraluat pisanngeqqajaqaaq.
Tamakkuninnga isumaliuteqarluni palasi ukisivoq, ilaminit nigorsimasutut illuni.
”Nanaqqataami sumiikkamik?” Palasip nuliata ajoqi aperaa. ”Nunaqatai, imaanngitsoq nunaqqatai,” nulii qiviarlugu palasi naqqiivoq. ”Oqarneq ajorpugut nunaq. Oqartarpugut nuna.” Taama oqarami nulii qungujulasumik kiinnerfigaa.
”A’aa...” Nulia uissuummeriarluni oqamivoq: ”Tusartarpunga oqaaseq nunaqqat atorneqartoq, ilaa ajoqi, Jakku aamma taama oqartarpoq, ilaa?”
Ajoqi qungujullunilu sikisarpoq ilumoorneraalluni. "Jakkup avannaamijiinera pisiisimanerpormi taamatut oqartarneranut. Soorlumi aamma oqartarteq ameerikkarmiut, uagit kujataamiuusugut oqartaratta ameerikkamijit, -kaq pinnagi.”
Palasip issianini nikeqattaarpaa oqaloqatigiinnertik immaqa sivisunaaleriaramiuk, imaluunninuna oqaasilerineq tusaasani avaanngugiummerlugu allamut saasaarinerpoq, oqaranili. Taamaallunimi ajoqip oqaluttuani nangippaa:
”Ujuup allani qiternarsianngernera nunaqataasut kalliinnerannik pissiteqarsimavoq. Arni toqummat tulaaveerinneq tujorminarteq Ujuup misigisimaleruttoraa, aasarimmi ilaanni unnulaanngivaq saniliisa arajitsinagi igalaakkut takisimavaat mati silarleq iperaatiinnarlugu angitissaata Ujuut taavamiina silammut milerijikkaa. Unalugooq timimigit atisaqanngitseq, qimmillu aamakku illut eqqaanniitsit qanissusii!”
Palasip nulia annilaarnermit nilliummertorlu ata taqqama inimut matu ammarpallariarluni pisuppaluk qanilliartorpalulerpoq. Sunaaffaana Juutittaa. "Taqqama Sakiu palasimukarteq,” oqarpoq.
”Utaqqilaarli,” palasi taama oqarlunilu ajoqimut qiviarpoq, soorlumi taassumunnga aalajangeqqullugu Sakiup qaqugu isernissaa.
”Iserianngivarli. Ila aamma uanga isersimanera naammalerpoq.”
Ajoqi taama oqarmat palasip usserarlugu nipangersarpaa oqaluutigaluni: ”Ajoqi, taamaanngilaq, isersimaniarallaat. Sakiuaasinuna aliikkusiaq.” Juutittalu qungujullugu oqarfigaa: ”Iseqquniaruk! Atagu kaffeqartoq takullugu sunneqanngikkuni massuassooq, tiitorfissaanik eqqussilaarina.”
Juutitta ileqqumisut illarasaannguarluni qimaguttorlu palasip nulia pissanganermik suunani ajoqimut saappoq: ”Qaa, qanoq piva?”
”Tassa ernissani silamut igillugulu angitissarsivata mati silarleq mativinnallarmagi saniliusut ittuata Ujuut aasimavaa namminerminnullu eqqullugu. Unanngivakkulullu qiangaarsimagami unnia iggiinngarlini. Kilersitersimavoq kiinaali tamatigit tamaana tungujorujuttuinnaallini persittartinnerminit.
Taamanerniilli Ujuut taakkunani ernersianngersimavoq.” Tassunga killillunilu ajoqi nipangerpoq tusaaleramigit iseriartorpaluttut. Sakiuaasiit nalunaallivilluni nipaaginnarpalunngilaq: ”Hii, inersivat! Immaqa taama akilikitsiimik kaaviffigaligi, killormuuginnaq! Ilaa, Juutitta!”
Kisimiuna Juutittap illarpalaanngua.
Ujuut pillugu tusakkani ilajuminarsiinnaramigit palasip nulia aperaaq, ajoqi kiinarsillugu: ”Sunami aalakoorutigisarpaat?” Akineqanngeriaramilu nangippoq: ”Soormi Ujuut Nuummukarpa?”
Siuleriisungarlutik allaffimmut isertut palasip nuliata apeqqutai taakku tusaalluarpaat. Siulliulluni isertoq Sakiu isikkoqarpoq soorlumi timmiaq piaraq tukerlaaq. Iseerassaralui uissimapput! Nujaalu, nukappiatoqqap nujai saattuarakasiit, masammik quppiuttut allaanngillat pinikut, kamiit pinikui ivikkat erivinnikut.
”Sakiu, tamassa!” Palasi inussiarnerluni oqartorlu nulia nikuippoq issiavini Sakiup ingiffigissammagu.
Sakiup niaqua ileqilasuinnaavoq, taliminillu usserarluni inerterivoq alla nipiginagu: ”Norn, norn, norn, norn... Arnaq taamak pinnertigiseq Sakiup issiaviissanngilaa. Ua’ maanga natermut ingikkima pitsaaneraaq. Kiassivaq!” Susoq nateq umeroraa ingiffissaqqigalugu.
”Naaggarluinnaq,” Palasip nulia akerliliivoq issiavinilu Sakiup tungaanut illuaamisillugu. ”Ak, inginniarit. Uangaana anilersunga.”
”Ersigigamma?” Sakiu aperaaq. Palasillu nulia qanilligamiuk alla naanngilaa kisimiuna tipigiallak. ”Qallinarni, tipigik!” Sakiu susoq ilummuulaartoq. Palasip nulia illaramiliuna.
Ingillunilu Sakiu tassani ilassiulerpoq: ”Ajeqinngivaq... Palasersivaq...” Juutittalu tulliukkamiuk tiitorfinnik tigumiaanik arsaarniaatigalugu oqamivoq: ”Inuusukkallarama sumiikkavit?” Juutitta qitutsilluinnarpoq, kaffisugassaanillu Sakiu aalaniuppaa.
”Soornguna taama kiagitsigaat?” Ajoqip Sakiu aperaa kaffimik najorsissalluni sukkoq misutani oqummileraalu.
Akissutissamik ajorsajuitsoq Sakiu oqarpoq: ”Juumooq ernisissiortoq ikijerakku!”
”Kina ernisuttoq?” Juutitta sallaallillarluni aperaaq.
Aperisoq allaasuuppat taama pinaviarani Sakiu kiisami peqqusiileqisutut illuni qungujuusarpoq, oqarporlu: ”Juumuukkunuku imertartiikkakkit kiagitsinga.” Oqaluutigalunilu kaffi tiitorfiup allianut kuigamiuk, peqqissaavilluni tassannga najorsivoq, nipilissuarmik anernini ilummoorlugu.
Taamaannguakaseriarluni qanerissarneq kisiat pigalugu apereriataarpoq: ”Soormijina Ujuut Avannaaniit kujavarsimaseq?” Tassaasiit iseqqaarami tusatsiakkani Sakiup puigorsimanngilaa.
Juutitta aniartuleriarmat palasip nuliata suaamivaa: "Juutitta, sila alianaaqaaq iliveqarfiup tungaanut pisuttuarta!” Akuersisorlu oqaatsini ilavai: ”Erniinnaq...”
”Aap!” Akerpallappoq.
Sakiu allamik pissannginnami pujortaamminik piareersaalersoq takullugulu palasi uisalerpoq: ”Pujortaatit pinngilaarallarlugu, sikaatorit!”
Pisaa aatsaat taamak usorsippoq. Qanornguna piniassava! Taama piuitsoq oqarianngilarluunniit, sorlui tarparlutik, qungujulaannguaq. Karsi sikaanik imalik ammasoq isaallugu palasip tiguseqqummani Sakiu imunga tigusiniarpoq, nukingerani pinnittuumanissanilu tamaat. Sikaaq tigusani taannaqa umerulerpaa sorlumminullu qanillisittarlugu tipaa naamaarumanermit. Ikillugulu Sakiu sequnngiimiinnarpoq, mamarsartoq.
”Uangattaaq!” Sikaaq tigullugulu palasip ajoqi saappaa: ”Illit sikaat allerisarakkit verskuunngilakkit!”
Oqaranilu ajoqi ileqimisaarpoq.
”Qaaqqusisingaana!” Sakiu nipittuullugu oqarpoq, pingaarutilimmik oqaasissaqartoq nalunarani. Taama pissuseqaraangat nalusuni paasineq ajornartarpoq ilumoorsaarluni oqalunnersoq imaluunniit quiasaaginnarnersoq.
”Soormiaasiit?” Palasi taamatut aperimmat malaamiannguarluni Sakiup aperisoq isigaa, oqanngilarli. Kiisa palasi apereqqippoq: ”Katissagavit?”
Akissutaajaasiit eqqumiippoq: ”Juutitta pijimappat!”. Juutittallu tungaa qiviaraluaramiuk taamarluinnaq. ”Hii! Naa-naak?” Juutitta anereersimasoq Sakiup kingorarpaa. Angumeralugillu takuai palasi nuliilu isimmigaattut quiasuuttutut pissuseqarlutik.
”Iniivissijilerami!” Ajoqip nalunngeqaa.
”Qaqugu? Sakiu?” Palasip nulia aperaaq.
Sakiu pujuallattaannguaq akinani isersimaqatini naarisarlugit qiniinnalermat ajoqip akissuppaa: ”Junip 14-ni, ilaa Sakiu?” Aperisaa niaqquminik angerpoq, malunnanngingajattumik. Kiinaatali isikkuani takuneq ajornaqaaq Sakiu qanorpiaq eqqarsarnersoq. Pissangatitsineq tassaana inuup taassuma nuannarisarigaa.
”Qassiliissagavit?” Palasip aperaa.
”Ilagiit allattaavissivi quppiinnassavatit!” Sakiu akisoq perpianngilaq.
Inuk taamaattoq iluamik akinaveermat palasi taamaallaammi malaannarluni illalaarami. ”Ikinngut, qujanaq qaaqqussutinnut. Ilaana aggerujussuassuugut. Qaqugu? Qassinut?”
”14. juni nalinaaqitaq marlik! Kingoqqunnagi!”
”Ualikkut?” Apeqqunni Sakiup niaqquminik angermagu palasi apereqqippoq: ”Soormiaasiit ualikkut? Innajaassamaaravit?” ”Norn!” Taama naaggaarneq Sakiumaasiit sumit ilikkagarinerpaa. Aamma tassa palasip nulia isiminik qamitsivigaa aperalugulu: ”Ilaa, uagit qallinaat taama naaggaartarpugut?” Aperisaa aatsaat taama nuannaarpoq. Sakiulu oqarpoq: ”Unnukkut qallinaaginnaassagatta! ”
Susoq palasi issianermini iluarsaattoq, tassali Sakiup unnummut tassunga pilersaarutai paasilluarumanermit, aperaalu: ”Qaa, kikkut? Niuertorutsikkullu?”
”Naaggarlivinnaq!” Ileqimisattangaarami susoq Sakiup niaqqi katangajakkaa. ”Aalakoorluni kiffaminut iserniartartimik naami ilaqarpoq! Unnuk taanna kiffanngivat kisiat ilagissavarput. Uagit qittanniaratta, huu...!” Pisussatut takorluukkani nuanningaarmata Sakiu nillerpoq nipeeraanngitsumik.
Quiasunneq nipaalliimisorlu, aamma oqassarliimeriarmata palasip nulia kisimi nipaalluni, sallaallilluni aperaaq Sakiu kisiat isigalugu: ”Sakiu, kinaana aalakoorluni kiffaminut iserniarsimasoq?”
Aperisaa imunga akinngilaq. Sikaatukkani millulluariarlugu pujuallakkami kakkaak, kiinni putsumik poorlugu. Taamaaleriarluni sikaaq misissorluaqqaarujaa, oqaluleramilu sallaaluallak.
”Nunaqatitta nalinngeqaat,” Sakiu oqarpoq, ”oqartarlitilli Nakasik aalakoorluni kiffamik inaanut iserniartarsimasereeq!” Oqaatsimi kingulliup naanera pikkunanaangaaramiuk susoq anerningialersoq.
Quiasuttoqaraniluunniit assuarlertoqanngilaq. Tusagaq ilumoornersoq paasiniassallugu pisariaqassanerpa? Kalaallit kisimik nuliaminnik taarseraattarnerannik qallunaat oqaasinnaartik anersa namminneq aamma ileqqorigamikku puiguinnartarnerpaat?
Apeqqutinngooq taamaattut eqalummiut oqallisigaat ulluni makkunani. Aamma nunaqarfimmiut sysselmandiat sulluni taamaassava? Apeqqutit tamakku pinermit tass’taavannguummat apeqqut, sooq Ujuup kujammut nuussimaneranik apeqqutigisartik akineqanngitsoq puiguippaat. Aamma Tuppiap peqannginnerani pillagaq nuussanersoq eqqaaneqaqqinngilaq.
Ualeq taanna palasip allaffiani nuannersumik sammerujoorneq tassunga killeqarujoq. Isersimasut inngilip qulaammatik misigilluarpaat. Ajoqiaasiit querulluni nunusoq iggiarissartaraluarpoq quersornissaq piumanagu. Naalliukkunnarsillarluni, allatummi ajornarmat, tassani quersorpoq anernini kipinngisungartarlugu.
”Naa!” Palasip nulia qallunaatut taama oqarlunilu isersimasunik inuulluaqqusivoq oqarluni Juutittalu pisuttuarniaramik anilernerarluni. Ajoqi Sakiulu nuliaminut qujasut tusaallugit palasi misigaaq atuagarsuarmi allassimasunik alanngaarluni ukuninnga:
Ajoqersortigut ulluvut ima kisittaqqullugit uummatitsigut ilisimalersilluta.
2.
Aqaguani ullorortoq nunaqarfimmi alla tusarsaajunnaarpoq Nakasuunngooq nulia napparsimasorujussuaq Nuummi nakorsap angallataata aaleraa avannamukaakkiartorlugu. ”Sunageeq nappaatigigaa?” apeqqutigineqaraangat akissutit assigiinneq ajorput, ilaasa ilulunneraraat, ilaasa savalersimanerarpaat. Savalerneranik oqalunneq upperiumaneqarneruvoq, ippassigamiinnannguaq Nakasuup najormagit savalimmiormiut savartut, taakku Tuppiap Nuuliaassai.
Nunaqarfimmiut annilaanngaserput, susut ilaat qiasut perluup nalaateqimmatik kappiagalugu. Allassaanngilarmi, tassa savarnermik nappaassuup nunguttussanngorpaatik. Taannaqaana Nakasuk angalanermi kingorna takussaanngippallaaqaaq. Ullormut ataasiarluni niuertarfik takuniarlugu alakkaakkuni kaajallaannaq anisaraaq. Illorsuarminut iseruni kingornalu takkuteqqissanani.
Sunaaffali savarnerunngilaq, taanna Nakasuup nuliata ajuutaa. Nunaqarfimmiut tamanna tusarpaat ernisussiortukkoorlugu. Tassaanagooq qangalili iluni ippigisarlugu anniartorujussuanngortoq. Maannakkut anniarnermik sapilivissimasoq ernisussiortup oqaatigaa, taamaallaallu nipaallisaatinik iluaquteqalersimanerarlugu.
Atami eqqissiallannaq tusarlugu nappaataa savarnerunngitsoq, massa napparsimasoq nalligigaluaqalugu. Nakasugooq ajoquteqanngilaq. Kisianni savalimmiormiut savartut aqqusaarnerat suli qaneqimmat ernisussiortoq aarleriunnaanngilaq.
”Kiffaammigeeq? ”
”Ajinngilareeq!”
”Taakkumigeeq savalimmijermijinik takiniaaqataasut?”
”Ajinngillanngeeq! ”
Nunaqarfianni napparsimmaveqanngilaq, taamaallaat juumuup illuata ilaani passussivinnguaqarluni. Nakorsamik pisariaqartitsisut allatut ajornartumik Nuuliaattariaqartarput.
Sunamiuna aamma nappaassuaq taanna savarneq! Aalimannami maanimiut ilaat naalanngisaarlutik terlaqqutsillutillu savalimmiormiunut portugiinullu aalisarianut qaninngoorniartartut, allat pinnagit tupaataat imigassaataallu piinnarlugit. Perluit nalliuttualerpata taamaallutik pisuujumaarput atugarliuutinut tamanut. Eqqanaq! Tamakku naalanngisaarajuut, - ”Kanaaliapalaakasaat” (inorujupalaakasaat), soorlu qanga ajoqiunerisartik ilaanni uumisulluni suaartarsimasoq naalanngisaartunut - inuit taamaattut qanornguna iliugassaanerput!
Taamatut eqqarsartut ikinngillat Eqalunni, ullut naalaruluffiit atuunneranni.
Seqineq avunga ililluni pukkilisorlu unnoqigaa, sila isersimaffissaajunnaartoq Dora Makkalu illerusaarput, taaka illumik ungasinngisaanni. Niviarsiararujussuanngorput inugillutik kusanarlutillu. Nutsatik perlaajarsuatillu tulluareqaat, asulu taattoqaramik pinnersutsip kisimi piginngisaanik, aammali eqqissilluni inuunerup tunniussaata ersiutaanik.
Silarsuaq taakku inuuffiat eqqissinarpoq annilaarnartunillu ilimasuffiunani. Taamaattumik meeqqatut pinnguarnerat assinguvoq inuit iliuusaannut ajunngitsunut nuannersunullu. Pinnguarnertik nuannersilluaraangat illarutsittaraat qamannga pisumik, allani tusaallugit ilaarunnarsillutik.
Illarunik, illarunik killinngua ilumoorsaalissapput, soorlumi silarsuarmi inuuffigisaanni inuunerup ingerlarnga taamaattoq, allanngorartuartoq. Pinnguaraallu inuusatik Falip qisummit sanaavi, Rosap mersugaanik kalaallisuunik tamarmik atortut. Dorap inuusaa angutaavoq, Makkallu arnaalluni. Asulu suliarineri kusanangaaramik soorlumi ilumut inuaraarannguit. Meeraqanngitsussillutik Falip Rosallu nuannarisaasa annerit ilaat tassa meeqqanik nuannaarsaaneq. Tamanna Dorap Makkallu misigilluartarpaat.
”Katitsimmigeeq!” Makka taama siunnersueriarluni inuusami atisaanik iluarsaassivoq.
"Kikkiissappat?” Dora aperaaq.
Makkap inuusani isigeriarlugu oqarpoq: "Mette Brandt.”
"Kimut?” Dora apereqqippoq.
"Ujuumut!”
"Kina Ujuut?”
"Uagitsinniitseq... ”
Makka taama oqarmat Dorap kiinaa allanngorpoq, inuusanilu isigaa eqqarsaatini inissinneq ajulersutut illugit. Kiisa niaqqi kigaatsumik ileqimisaartortillugu oqamivoq: "Qallinaat kalaallinik aappaqaqqusaanngillat! ”
”Soqutaanngilaq,” Makka taama oqarami nipaa uteriippaluppoq. ”Tassamigeeq Mette Brandt Ujuullu katitsit!” Inuusanilu ujarannguup killinganut nikuitippaa, qungujulallunilu angajuni kaammattorpaa oqarluni: ”Tassamigeeq uagit kaffiseriartortut. Qaa, aamma illit, iniisat sanianut nikivitigik, tassamigeeq Ujuut!”. Uissuummillunilu pilerpaa angajuni nikuereersimalluni tassaana aliartulersoq.
Ila aliartuinnalermat kiisa Makkap inuusani tiguaa arrinanilu angajuni malillugu aallarluni. Taaka Tuppiakkut tungaanniit suaartoq ilisarnaqaaq, Rosa: ”Makka! Dora! Angerlarniaritsigooq!” Makkap illortik qiviarpaa, tassamiuna Rosap angerlaqqugaatik.
Unalu Tuppiakkut inaat nuanneq, najoruminaq. Soorngunaana Ujuup nuannaqqissiuteqiliuk. Sanalugassanullu sunulluunniit Ujuut nikanannginnami assassorunnaarneq ajorpoq. Aammami Tuppiakkormiut, Falikkullumi tamarmik, - assaat imaarunneq ajortuugamik Ujuup taamaanneranut sunniuteqanngitsuunngillat.
Tuppia sanalutsilluni issiavinnaaqarpoq matup eqqaaniittumik. Saararlu aappariileqqaarlutik sanaani illerfinnguaq nuannarisani kisiat issiavigiumasarpaa. ’Pukkitsuatsiaammat!” Tuppia taama oqartarpoq tassani issiajumavallaarnini pillugu kimilluunniit uparuarneqaraangami. -Imaanngilaq illerfinnguaq taanna Tuppiap inunnut allanut innimigeqqusaraa. Ujuummi iluamik issiaveqarnani sanaluttoq takullugulu oqarfigisarpaa iluamik inissilluni illerfimmulluunniit ingeqqullugu. Tassungalumi ingikkaangami Ujuup iluaallagikasittaraa.
Illerfinnguami tassani issialluni sanalulluniaasiit Ujuup taqqama silatiminni Rosa suaartoq tusaavaa aqqisigut taallugit Doramik Makkamillu angerlaqquserpaluttoq. Sanaani kisiat nakkutigaa, aallaaserassaq. Rosa isertorlu Ujuup suliani alaamivaa isertut qiviarlugit. Assaali uninngillat.
”Sila taqqama alianaak!” Rosa ingillunilu oqarpoq nuersakkilu tigullugu. Uini qiviarpaa allamik isumajunnaarluni eqalunnut qassutissanik qimissersuisoq. Sakini qiviarpaa, taakka illermut kangujarluni avittartoq, suliasseerinermilluaasiit allamut saassanani qulissat avittakkani kisiisa nakkutigigai. Dora ukiamut apersortittussaq tassa arnaata pikkuteruttulerpaa.
Taaka Saaraq oqamivoq: ”Taamaakkamik meeqqat pigaarniinnaq pilerput. Naak?”
”Aggerput,” Rosa akivoq. Soorlumi nukingisaakkat Dora Makkalu qangali isereerput aniikatassimangaaramillu aajjaartuinnaallutik.
”Ukorsiinngiviinaa, sumiileqaasi!” Arnaata panini isertut appiuppai. ”Aqqalivanngivasi aaku qangalili sinilerput. Tassa aamma ilissi eqqissiniaritsi.” Nukariillu malillutik iniminnut isermata Saaraq anersaarulujuitsoq taama pilluni oqamivoq: ”Tuppia qanermiina innerija...”
Nukariit anillakkamik, Makkap Fali qassusiortoq uniffigigaa, Dorap Ujuut qanillillugulu killinnguanut ingeriarluni aperaa: ”Kiaana aallaaserassaa?”
”Kiatoq?” Ujuut oqamivoq qungujulalluni uumisaakujullunilu.
”Qujagisanijina aallaaseralijiikkaa!” Fali taama oqartoq tusaallugu ilaasa qungujuutigaat.
”Hansip?” Dora taama aperisorlu Ujuup tusaalluarpaa Saaraq, kisimilu nipaalluni oqamisoq: ”Anersalunnguarngina...” Attungajalluni Dora sanimini issiasoq isiginnaartoralugu Ujuut sannarissaarpoq, kiakkiullugu, nakuniarneq ataaseq. Taakalu Makka ersarissilluni apererpallappoq: ”Qaqugu eqalinniassagatta?”. Fali qassuserimmat Makkap alla siunniussimanngilaa.
”Juli qiteqqisimaleriarpat...” Fali akigami nipaatigut nalunanngilaq piaartumik eqallerineq kissaatigigaluaraa, sussa allat pinnagit. Ujuup eqqaavaa ullumiummat ningittakkiareerlutik angerlarnerminni Fali noqqaatsavikkaluartoq erniinnaq eqaluit taareerlugit. Kisianni Tuppia silatuumik siunertalimmillu perorsaavoq, Fali Ujuullu siunnersugaralugit qanoq iliornissaannik.
Ulluni makkunani saarulliit, nataarnat qeeqqallu piniagaapput. Soorunalumi aalisartutut inuutissarsiorneq taanna salliugallartoq paasillugu Falip Ujuullu atorpaat nukersoqatigiillutik. Ujuumullumi inuuneq taanna tassaana nuannersoq.
Unalu eqalunniarnissamik Falip oqallattaalernera Ujuumut eqiiallannarpoq, pissangaammernerlu qamuuna misigisarpaa. Tassamigooq aamma ilaqutariit Tuppiakkormiut aallaartarput ukiaanerani tuttunniarfik tamaat nunap timaaniikkiartorlutik. Iasilat, aamma perngaammik Ujuut tuttussaqinerpoq... Ingalluni Ujuut pissangatsakkaangami!
Eqqarsaatit taamaattut kingumut nuannaalersikkaanni Ujuut ingalluni ulappuserpoq aallaaseraliani inaarsarlugu. Nuannaarnini ilallugu Ujuut niperujoortoq Dorap tusaagamiuk erinaq atugaa paasiniaraluarpaa sunaanersoq, ilisarinaguli.
Malugigamiuk Ujuup kiinaa nuannaarpaluttoq, tassani Dora eqqarsalerpoq sunamitaavaana pillugu Ujuut taamaattoq. Mette Brandt eqqarsaatigineramiuk? Taamatut eqqarsalerami Dora annilaajallappoq, Ujuullu suliaminut nakuniartoq kiinaagut isigaa eqqarsaataanik paasisaqarusuttutut illuni.
Dorap ukiut anguvai meeraaneq qimallugu inuusuttunngulerfiit. Inuuneq taanna pissanganartuuvoq, pisimasoqarfiugami Doramut ilaatigut paasissaanngitsunik. Suna pillugu Ujuut namminerminni ineqartariaqartoq angajoqqaaminit paasereerpaa qangali. Nalunngilaa Ujuut pillagaasoq. Taavalu aamma pillakkamik illoqateqarnertik ilaanni atuaqatiminit ajorniartumit Dorap akerartuutisiaraa. Taassumalu akerartuisup nalunngeqaa Ujuut pillagaasimammat pinngitsaaliilluni arnerisimasutut. Kisianni Ujuut, angut taama naalatsigalunilu qanilaartigisoq pinerluttuusinnaava? Ilaa, soorlumi uppernanngitsoq! Dora taama isumaliortarpoq. Inuusuttuaranngulersup isumaa sunnertiasoq aalaterneqartarpoq apeqqutinit taamaattunit. Kiallu apeqqutit tamakku akissavai Doralu paasitillugu...
Inuusaq angut Falikkunnit pisani Dorap erligeqaa. Paareqqissaarpaa allanillu attorneqaqqunagu. Imami attoqqunngitsigaa, qangaana serlersaarluni Hansip tigusimariarlugu pinnguarigaa Dorap takugamiuk, Hansi niaquatigut patippaa qiatillugu.
Unnuk mannalu silami illerusaarlutik Dora annilaarpoq, Makkak oqarmat Ujuut Mette Brandtilu katissasut. Massa ikannerinnaagaluartoq Dorap erniinnaq isummiuppaa, tassa qularnanngitsumik Ujuut maanna annaasussanngorlugu, Mettemmi pissammagu.
Isumaliut taamaattoq Doramut artornassusia!
Saniminiittoq Dora nipaqanngigilerlugu Ujuup qiviarpaa kiinaagut toqqarlugu, qungujulavaalu imunga, suliani kippunnagu. Inilumi kiammat Ujuut uinequtaannaq salaasuagaluartoq kiaguppoq erininarsinanilu talerminik kiinni tagiartaraa. Ujuup erniinnaq malugaa Dorap isigigaani, sumillu qungujussaqarani. Alaraluarlugu qiviartaraa isigisoq kiinaalu taamaaginnartoq. Kiisa Ujuut eqqissiunnaarpoq.
”Qaa, ukorsii naammaleqaaq innarniaritsi!” Saaraq oqartoq tusaallugu Ujuut isersimaqatiminut qiviarpoq, Dorap oqassanani imminut isiginera ilamik malugisimaneraat paaserusukkamiuk. Tamarmik suliatik kiserluinnaasa aalluppaat. Taamaallaat Rosa, taanna kisimi pivoq, nuersakkani alarlugu eqqaminiittunut qinertarami oqaluussisarlunilu.
Rosa malugisaqarsimanerluni?
Sooq pinerpoq Ujuut misigaaq eqqissiunnaaginnarani aammali annilaarluni, sunali annilaarutiginerini nalullugu. Takuaa Makka iniminnut isilerlunilu qiviartoq Dora alakkarterlugu. Doralu natermi issianerminit nikuippoq, arringerluni aamma alapernaatsutut isikkuni allanngornagu. Ujuut isigiuarpaa kiinaa toqqarlugu, qanoq eqqarsarnini isikkumigut nalunaarnagu.
Sinilluaqqusisoqarmat nukariit akipput, Makka angajuminit nipitunerulluni. Dorap kiinaa eqqumiigisani Ujuup takorloorunnaarneq ajulerpaa, ilanilu qiviartarlugit isumaqarluni nipaqanngippallaalersut. Qanornguna ileriarami Ujuup takorluulerpaa Miina inuusuttuaraq qaninniaruttulernermi nalaani siniffimmi issiasoq, nissuni siniffimmut qaqillugit. Takorloorpaa kisimi isigigaani, nujarujussuarmi kusanartut perlaaneri piiaatigalugit...
”Ila, Mette naak?”
Allaanngilaq soorlumi inimit allarluinnarmit nipi tutsiuttoq, tassa Rosap oqarnera Ujuup taamatut tusaavaa. Naalaaginnarpoq suliani alarnagu. Unnulaannguarli Rosap taannaraa Mette, takkunniarluni neriorsuisimasorooq. Sulili takkutinngilaq tutsaqarnaniluunniit.
”Qularnanngilaq Nakasuup anitsaaliorpaa.” Rosa taama oqarmat Ujuut soorlumi qamuuna kapisaq! Kiaguttoq ingalluni kiakkeraraaq.
”Qanermi nukappiaq kisimiissava!” Fali oqarpoq, quiasaarnera nipaani malunnarluni. Ujuut qissimigaarpaa qassutit qimissersukkani nakkutigiunnaarnagit.
”Aammalorsuaq!” Rosa oqamivoq.
Oqaatsit suunngikkaluassusii, Ujuulli uummataanut tuttarput kapuutitut annernarlutik. Takorloorpai illorujussuarmi illoqatigiit, niuertorutsip illuaniittut inuit marluk, Nakasuk Mettelu, ningiortik Nuuliarluni aallarmat kiserngoruttut.
"Unnuleraa palasi nuliili niivertorutsikkit tungaannut ingerlasit takivakka,” Saaraq illermut pilluni mersortoq oqarpoq, ujallerniarluni nakuniaap ataani. ”Uangaagini palasip nulianngivata Mette takiniassavaa. Taannanngivaq annikillijussooq, qularnanngilaq...”. Taama oqariarluni Saaqqap mersukkani nissuminit peerpaa, illermillu aqqarami makitsi illuanik patillugu timigissaqqaarujoq.
”Qakkunnguit sinilersinnagit alakkalaarallarlakka!” Oqaatsini illugalugu Saaraq taqqama panimmi inaannut iserpoq. Kinguninngualu tutsiuppoq erinarsuut ”Guutiaa, sernissortakkit - meeqqat asangaaqigakkit”. Atalu Saaqqap erinagippalunnera. Paniilu ingialluuppallattut, atami erinnat taqqamanngaanneersut Rosakkut isersimaffianut anngupput, akisuanertut illutik, inimi tassani taarsiortunik eqqarsaateqartoqarpat taamaattunut taartaasutut misigeqqullutik.
4.
Unnuaq taanna eqqumallutik kiserliortut sysselmand N.C. Jensen kiserliornersaraat. Taannaavoq niuertoruseq nunaqataasa kalaallit terlinganit allamik ateqartinngisaat, tassagooq Nakasuk.
Aqqi siulliit naalisakkat nuliata kisimi taalluartarpai: Niels Christian, kalaallit taassallugit eqarilluinnagaat.
Inerujussuarmi inuk kisimiippoq, suna-sunalu nipinnguassaa. Taamaallaat bomholmimiut nalunaaqutarsuat nipisiassaavoq, issarnera akuttujaarsuulluni asulu qatitujaarsuaq, eqqissisimasumut tusaallugu iluarinavissoq.
Illorsuarmili tassani eqqissineq unnuaq manna inissaqanngilaq. Niels Christian Jensen erinarsugannaaqarpoq meeraallunili tusartarlugu kingorna pigiliussimasaminik, tassalu Stille, hjerte, sol går ned, - sol går ned på heden (Eqqissigit, uummat, seqineq tarrilerpoq, - seqineq tarrilerpoq nunami paarnaqutilimmi). Danmarkimut angerlarsertarnerami tassa najorsillunilu malugisimaaleruni erinarsuut taanna appittaraa. ”Asulu erinagissivaqalini!”. Tusaasut taama periaraanganni Niels Christian Jensen nangilluni appittaraaq. Nipi!
Stille, hjerte, sol går ned erinarsortarpaa sequnngiullugu, sallaatsunnguamik. Jeppe Aakjærip taalliaani tassani pineqarpoq nuna eqqissinartumik inyyneqarfiusoq seqernup tarrilernerani ingammik taamatut misigiffiusartoq.
Taanna erinarsoraangamiuk oqaasertaasigut eqqaajortulersarpai nunami asasamini alliartorfimminilu misigisani nuannersut, seqernup tarrilernera ilutigalugu nersutaatit angerlakaasut, ullumiimmat ivigartorfitik qimallugigaluarlugit iniminnukaasut. Nunami paarnaqutilimmi aqqusininnguaq sangujoraartoq aqqutigalugu nipaatsumi pisuttuarneq. Aqqutaani naapitaq qatittuallammat igutsanguna kisermaaq. Timmiannguaq naloraarusilik timmisoq nuna masarsulik qaninngoorlugu unnuaanerani oqqiffissani naasorinninnguaq ornillugu. Ungasissumi illut igalaavi seqernup aappillersimmatik ikumasutut isikkoqalersut.
Erinarsuutip taassuma oqaasertai taakku tassaaku nuannersut.
Tamakku takorloorlugit Niels Christian Jensenip erinarsuunni naasarpaa erinaq sallaatsoq suli sallaannerulersillugu: Stille, hjerte, sol går ned. Killisimanerullu qullii qimerissatigut kuseriassamaartut allamit pineqaratik inumminnit allarterneqararaat, qullingiutigalugu kakkissarfik ipiitsuujunnaarsimasoq.
Maanna unnuaroriartortoq illorsuarmini kisimi inuk issiavoq inimi nerriveeqqap killingani, saaminiitillugit puiaasat immiat marluk silaqanngitsorlu. Sikaaq kimmiarpaa qiteqqutiinnagaq qaminngasorlu. Qassissaa pinerpoq sallaatsumik appikkaluarpaa Stille, hjerte, sol går ned. Nateq kisiat isigalugu imunga nipaqanngeriarluni appeqqippoq: Sol går ned bag heden, - allamillu ilanagu.
Terlinganit isigineqaruni appiunneqassagaluarpoq nuliaminik qimaatitsisuunerarlugu. Niuertorusermi najugassamik nuannarisaliuvoq, mamarsisittarlugulumi. Tamatumani nuliata aqutaraa, pisariaqaraangat puiaasamik toqquuttarlugu. Taamaattumik ilaanneeriarluni niuertoruseq najorsiniartarpoq nuliaminut toqqorluni, uffa massa tingummi tamanna iluarisarinngikkaat.
Stille, hjerte, sol går ned.
Tamatumuuna erinaannaa, Thomas Laubip erinniaa niperujoorlugu atorpaa sallaatsunnguamik. Alassanagu isigaa tigumiani nalunaarasuaat, Nuumminngaanneersoq sysselmand N.C. Jensenimut. Tassani allassimavoq Nuummi sysselmandi aqqutigalugu Tuppiap oqqersuutaa imaattoq: Imminerminni, tassa Tuppiakkunni, John Schmith ineqaannassammat sysselmand N.C. Jensenimut ilisimaqqullugu.
Taanna pillugu Niels Christian Jensenip palasi nulialu oqaloqatigisimavai unnuk manna isersimasorigamigit, uffalu pisarneq malillugu ilassaraluartik ajoqi Siimuut kalerrissimanagu.
Niels Christian Jensenip isersimasuni ilisimatissimavai sysselmanditut aalajangernerminik, oqarluni pillagaq John Schmith Saaqqami ineqartariaqanngitsoq Tuppia sivisuumik peqanngittussaammat. Isumaqatigiippullumi Saaraq piumaffigineqarsinnaanngitsoq pillakkamik nakkutilliinissaanik. Aamma palasip uparuarpaa ilagiit tungaannit isigalugu arnaq illoqateqarsinnaanngitsoq aapparinngisaminik.
Palasip oqaasii taakku eqqaallugillu Niels Christian Jensen qungujuummivoq, nuannaarnerulli piginngisaanik. Namminermi palasikkut qanoq isiginerpaanni, maanna nuliami aallarsimanerani Mette Brandt kisiat illoqatigigamiuk... Eqqarsaatini maangaannaq killeriarlugu alla eqqaasaraa. Suna tamarmi isulinneq saperpoq imigassap toqunartuata silaqassuseq neriormagu.
Nalunaaqutarsuaq sianerpoq unnuami marlunngorluni.
”Mette!” Taama nilliummeriutaa Niels Christian Jensen nikueriaraluartoq, ajornaqaaq issiavimminut utersaaginnarpoq, misiginngisaminik issianini sivisunaarsimallugu timini issorarsimammat. Iasilakasinguna! Tamatumuuna nipilissuarmik ilungersuariarami aarimmi nikueratarpoq. Susoq anernerissartoq. Allakkallu iperassanagit.
Nerisarfikkoorluni igaffimmut anillakkami, tassanngaanniit qalianut majuartarfiit tikillugillu unippoq sunissani nalornilerlugu. Tappika qaliani inimini Mette Brandt qangali eqqissereersoq kiserluinnaat Niels Christian Jensenip eqqarsaatigaa, aamma qulangerlugu oqarfigerusunnermit: Massakkumiit pillakkap misigilissavaa ilumut pillagaanini!
Imaluunniit qanoq?
Tassani niuertoruseq, sysselmandi inullu paalermata Niels Christian Jensen aqullaajusaannaq tummeqqamut allermut ingippoq, niaqqi assammi illuanik patillugu tamarmilu ingussorarluni.
Niuertoruseq kikkunnut tamanut inussiarnersumik pissusilik aamma uummateqarpoq ajunngitsumik, massa inuit ilaasa uparuartaraluaraat sukannernerarlugu. Qullersaanerli qungujulaaginnarfiunngilaq. Suli ilungersornarneruvoq atorfik qulliusoq alla tigummillugu inuulluni.
Sysselmanditut suligaangat nunaqataasa amerlanerit ersigisutut ittarpaat, tamanna N.C. Jensenip malugiuartarpaa allassaanngitsutullu misigisimasarlugu. Aammamiuna kalaallit ingasattumik atorfilinnut ataqqinnittut.
Tassani issialluni imminut nalliginera taanna kiarliumuna imminut nalliginerunerpaa, niuertorutsip imaluunniit sysselmandip? Kimulluunniit qununani oqarsinnaanngilaq. Tuppia inuttut pissaaneqassusiani soqqajarsinnaanngilaa, ilami qunullerfigisimallugu allaat. Soorlu taamani pillagaq allagarsiukkamiuk assortullarmani puigunngilaa. Taamani Tuppiap ajugaaffigaani. Sulilu Tuppia ajugaaniartuarpoq!
N.C. Jensen panertooqqaleqaaq. Piniavimmik nikuikkami allamut ingerlanngilaq, taqqamunga puiaasat inaannut. Inimut appakaattorlu nalunaaqutarsuaq aamma tassa sianerpoq, tamatumuuna pingasunut qiteqqulluni. Isigeriarlugu anersaarlorujussuarpoq, pingaarami anernini isulillugu.
Silaqanngitsumik kuisivoq immiartorfik naqqanniinnarnagu, immingaatsiallarlugu. Nikorfarmi, qeqqarissaarniavilluni immiartorfik qullarpaa allamut assersuunnarani soorlu tassa oqalugialersoq. Sallaaqaarli oqartoq: ”Skål, Tuppia! Her er det mig, der bestemmer!”
Oqaatsit taakku Maani uanga aalajangiisuuvunga! - qanortornguna ilillutik massakkorpiaq Tuppiap siutaanut pulalik! Imminut kamassarluni tassa N.C. Jensenip eqqarsaatai. Silaqanngitsorlu qanerminut marloriarluni kuigamiuk immiartorfik naqqinnaatippaa.
Sysselmandimiit sysselmandimut allakkat suli tigumiarlugit, tamatumuuna kisiillilluni ingerlavoq, taama imersimatigaluni tupinnaannartumik nappaarilluni. Alla orninngilaa qaliani ininnguaq, Mette Brandtip inaa. Matua soorngunami matulluarsimavoq. Unilluni nipimik naalaaraluarami naamerluinnaq, nipisinngilaq.
Pisinnaasani tamaat mianersorluni matup tigummivia qipivaa, matulu ammarpoq sumilluunniit neeqqulunneqarani. Taavali una angisuujullunilu naalik oqimaatsunnguakkuluugami ilummut aallartorlu illorsuup naqqi pisoqqat nilliallutik aallartipput, tummarnerit tamaasa nalunaarutigalugit, allaat sinik itigaluartoq pitarlugu tusarliillutik.
Qangali Mette Brandt siniffimmini issiareerpoq, iserujussuarnik iseqarluni, tassali annilaarsimanermit. Nillernissaralua qamaniippoq, imali uninngaqqartigaluni qanoq iliallannikkut anioqillaakkuni siutit qoqersinnaallugit.
Angutip arnamut kajungernera sivitsorussaalluni noqinneq ajornarsisoq pigalugu Niels Christian Jensenip Mette Brandt qanillivaa. Mette annilaanganermit suunngitsoq isaannaasigut isikkorlullugu, oqamik isumanani sysselmandimut allakkat ilivai Mettep uppataasa nalaanni qipiup qaanut. Imatut iliinnanngilai, kisianni iperarnaveertutut illugit itumassuarminiitippai.
Assak qipiup qaaniittoq uninngaveqanngilaq...
5.
Unnuaq taanna Ujuut sequnnginngilaq. Qaliani inimi igalaava saagusimanngilaaluunniit. Atisaqarluni siniffimmini nalavoq alla isiginagu, qilaaq kisiat. Qangali taama pinerluni nukillalaarnartumik aliasuppoq, soorlumi nalaataqarnerluttut taamak misigisimasartut.
Mette isersiigaluaramiuk sugujami. Pinngitsaalisatut aneqqusaasimannginnami kisianni taamaappoq. Nakasuk itarsuarnguna! Kiisa takorluulerpaa kiinarsua mitallerpaluttoq, isersuisalu innertut ittut alassanani isigigaanni.
Taamaattoq takullugulu isit annernartut allat kingumut takorluuligai tassa Miinap arnaata kiinaani kamassimasumi ittut. Oqaaserluutaalu, - Inupalaarsuaq, qaallutit! Ikkatilliinerit suli amigarpat qaagit! - Ujuup siutaani suli malersuinertut nipeqarput, annernarnerat taannaajuarluni.
Unnuk manna Mette takunnginnamiuk aliatsannera maanna Ujuumi kamanninngorpoq, aammami takorluuligai avaanngunartut taakkuujuartullu pisuullutik. Siniffimmini massippoq, qassissaalu pinerpoq nalunaaqutaq qiviarpaa maanna sisamanut qiteqqutilerluni tannera tallimanngortoq.
Assamminik illuttut niaqqi tiguaa nissuminullu ikusilluni. Taamaalillunilu anersaarpoq erloqinerap pianik, sivisulluni imunga kipigallanngitsumik. Soorlumi aninniaraluarai apeqqutit akeqqusani kimut pinerpoq, taqqamani asuli erloqissutigalugit pilerami kingorna eqqaajumanagit.
Soormiuna kujammut aallartissimanerpaanni. Sooq Akuani pillagaaginnarsimanngila, kujataani pinnani. Tamanna oqinneroqqajaqaaq taavanimi ilasiami ajunngitsumik pigaluarmanni, eqqissinartumik inisimatilluni, naak namminneq inikillioreeraluarlutik.
Taamani sooq taamak pillarnerpaanni, allaat nunaqarfeerulluni. Meeraalluni angutissaminit pineqartarnini ajorluinnartut kingorna inertunngulernermi nalaani puttarsiuarsimavai inuusuttuaqqap kamassarnera pigalugu. Angutissaminit unatagaasoq arni isigisani qamuuna Ujuup naalliuutigaa maanamut allaat. Taannaannarluunniit eqqaallugulu assani eqeruluttarpai inuai annernarsitillugit.
Tunummut qissallaalluni igalaani saaguersimasut saappai. Alakkartigaa tassa niuertorutsikkut illorsuat. Soorngunami eqqaa sumilluunniit inoqanngilaq. Kinami aamma taama unnuaatigisoq aniissammat...
Siniffimmi issianini iluarsartuuppaa silamullu isikkivini alarnaveerlugu. Ila-aa! Nakasuk illorsuarmit aneqqungaaraluaramiuk, susormi Ujuup assani talerperleq eqerulussimasoq saamimmi itumaanut seqqortumik tutsittaraa. Allaanngilaq tilluaasoq.
Anersa itummani misilittaatiginngilaa Nakasuk qaninngooruniuk periarnissaminut, soorlu taamani Akuaniilluni angutissani unatassamaaleramiuk taamaaliorsimasoq. Ilami taamani pisimasoq sunaana taamak Ujuumut pissanganartigalunilu uippallernartigisoq. Tassaqami inuutilluni puigussavaa.
Eqalunni niuertorutsikkut illorsuata ungataaniittoq quassuk timaaliat qarsuttagaat isigileriaramiuk, aamma tassani eqqaanarilerpaa inunngorfimmini, Akuani issortariartarfimmut itivigiaata quassuup ilaanut. Alla takorloorunnaarpaa angutissani tassuuna itivittoq.
Akuani inuuneq taamanernisaq Ujuup takorluulerpaa.
Taamani angajoqqaarsiamini ineqarpoq. Nukappianngulernerup ullui Ujuup atorpai, timimigut angisuujulluni nerinnartuullunilu, orsuunngitsup, nukineruttornerulli ilisarnaataanik. Angutissaminut ilumikkersimasuugami takullugu inuk kisimi quassukkakkut itivilersoq, tappika malillugu aallarpoq, - sumilluunniit tigumiaqarani.
Quassuup ungataata nuinissaa qangami tassa qilanaarnannguarsi, taavaluaasiit allanik inoqassasoq. Qaarparlunilu timertik nuigamiuk suna-suna takunngilaa. Allamik inoqanngilaq, taamaallaat angutissani isigaa kingoqqiulluni ingerlarusaartoq, qoorortannguaq ikaareersimallugu sivingajaannguakkut qummukartoq. Suami, suami nikittaraaq. Inuulli aamma allanngorsinnaassusia! Ataatassaq, qanga nukersortarsimasoq imminit nukillaanganinnguit naalliutsitaralugit, maanna sorungalluni pivoq. Ingerlalaaruni unittaraaq, qasuersertoq nalunarani.
Una allamut qinerani siunissani kisiat nakkutigalugu ingerlasoq malillugu aallarpoq. Ujuut nukinginngilaq. Ajornanngippat malitani ungavaallugu persarerusuppaa, tusaarusukkamiuk nillianermit iggiinngartoq, soorlumi ataatassaq taanna taamaaliortarsimasoq nuliaminut, Ujuup arnaanut.
Imminerminullu... Inuup taassuma qimmit akornannut igippaani...
Taamanimaannaa, atisaarutivilluni atisaajariarluni silammut, qimmit akornannut igimmani. Sanilimik ittortaata aariarluni eqqummani eqqaamavaa, qanorli issimanerpoq unnuup sinnerani. Nipit ilisarinngisani nalligusuppaluttut tusaagaluarpai. Aamma timimigut ikeqarnerarluni uparuartuisoqartoq qaatuutitsiarpaa, uffa nammineq malugisimasaqarani.
Qassinimmita’ ulloqarpa meeqqatut qianngarmi inuuffigisaanik...
Eqqaamasapalaat taamaattut qimannaveerpaat Ujuut angutissaminik malersuilluni nunap timaani aqqut atornagu allakkut ingerlatillugu. Taakami angussuaq sivingajaakkut qummukarpoq arrissunnagu. Unillunilu kingumut qiviararaaq, aqqunniuna kisiat misissorlugu, allamik pinngikkuni inussiunnguatsiarluni. Allanartorsinngikkuni qummut aallaqqittaraaq.
Timmiaarannguit qarlortut kisiisa nipisiaralugit uku malillutik imminnulli ungasillutik ingerlasut allamik ilimasugunnaaruttorfianni tulugaq qaatsiarluni tassuunaaraq nuivoq qoqernartumik qarlorluni. Sunaasinuna pinerpaa. Qulaasungarluni qarlupiluttorsuaq Ujuup tusaallugu avaanngugingaaramiuk eqqaamavaa sumik pinianngikkaani isummamigut kissaallugu ajortumik sumilluunniit misigisaqarnissaanik. Ilami aatsaalliuna qungasia qissallallugu nipangersitassaq!
Misigisani taamanernisaq erseqqingaarmat taannartaanut allaat eqqaamavaa. Usimaannalu ima eqqaamalluartigaa, qulaakkiartorluni tulukkap qarlornera qoqernartoq aamma tassani eqqaanartileramiuk arnap inersimasup annersarneqarluni kappialaneranut qoqernartumut. Taamatut ittut misigisat Ujuup isummamigut aserorneqaatini ulloq mannamut allaat utersaartittarpai, taamaattarlunilu ullunik nuanniitsunik nalaataqaraangami, soorlu ulluni makkunani...
Maannakkut Eqalunni ullut atugai nuannersut ila amerlaqaat. Taavali nuanniitsut nalliukkaangata, taava misigisat taamaattut ilaat eqqaassutigisarpai qanga nalaassimasanut nuanniitsunut utersinanngitsunullu.
Unnuaq qaajartortoq Tuppiakkunni iniminit silammut itsuartorluni isigisani quassuk qiviartuaannarpaa, massa inussiffiginaviarnagu taamak unnuaatigimmat. Allali pinnagu takorloorunnaarneq sapiligaa tassa, inunngorfimmini Akuani qanga pisimasoq, timaani ataatassaminik malersuilluni misigisani. Ilami atisaanut allaat eqqaamavai: kamii pisoqqat, alersitaasa quliutaat meqquerutilersut, qarlii qernertut ipermit qillariinnaat ilaarnillit, annoraavalu eqalussuaq ipermit suunngitsoq, nalunarani sullisigalugulu assuutaa. Nasaa atisimariaramiuk qaavatigut nasaqarpoq sikingasumik, atunningaarami qanoq qalipaateqarsimagaluarnera nalunartoq.
Tassami taamak qanillitigaa, allaat atisai qanoq ittut takusinnaalerlugit. Malitaa suli malussanngitsutut ippoq, niaqqunimi poortorsimaqigamiuk tusaasaqarnaviannginnami. Quersuluttuugamilu una imminut tusilartippallaaqaaq. Quersoruni, saarlorsaruni, nuani kaanngaallugulu qisertaraaq sanimut-ammukanneq.
Malitani alapernaasernermit tutisassani nakkutigiunnaartoorlugu, una suleqaana, Ujuut pangallappoq ujarakasik sunaaffa aalajaqqajuttoq tutigaluarlugu, pisorpalussuaq kisimi! Taamaammat malitaa kalerrilluni kingumut saaterpoq erniinnaq tukernereerluni.
Qangaasuuppat ersigisassaraluani, massitseriutaa Ujuut tassa arpalluni aallarterpoq ataatassarsuani toraaginnarlugu. Tikippiarnaguluunniit tinngivigaa, aporamiullu alla tusaanngilaa anernera, soorlumi tamarmi anisoq... Sunaaffami ataatassarsuani apoqaa arngalisillugu!
Tassanngaanniit Ujuut eqqaamasaaruppoq.
Qunusiarineqarsimasoq aniguiniarluni pileraangami nukkattarpoq tupinnaannartumik. Atalimi, pissaap inua sinimminit iteriutaa sukataaruni, akeraq aalajangerlugu, qitersillugu, soriarneq sapilersillugu piguniuk, taava apeqqutaaginnalersarpoq qamuuna kamanneq suli kimeqarnersoq. Aatsaat taanna kimeeruppat pissaap inuata nukini qasukkartissavai...
Tuppiakkut illuata qaliani iniminiit silammut itsuartortilluni Ujuut ilitsorilerpoq tassamiuna timimi nukii tamarmik sukassimasut. Assanilu kakkaak eqissimavai, susut nagguaat qaqortillutik.
Akuani pisimasoq taamanernisaq taanna eqqartuunneqaatigaa. Nunaqarfik inunngorfini qimallugu nunaqarfimmut allamut aallartitaanissani aalajangerneqartoq tusaramiuk eqqaamavaa silaarulluni! Tassagooq inuup allap inuunera ulorianartorsiortillugu persuttaagami pillaatisiaa. Pisuutitaavoq angut sunngitsoq persuttariarlugu imminut ikiorsinnaajunnaartumik qimarratiginnissimasutut. Oqartoqarpoq isiginnittoqartorooq. Taannali kinaasimagaluarnersoq kimilluunniit eqqaaneqanngilaq.
Ulloq manna tikillugu Ujuup ataatassani pisuutippaa anaanami asasami nukillaarluni toquneranut. Angutipalaatut isigisami taassuma tulaavimmik asanartumik piiaaffigaani!
Eqalunni niuertorutsip illorsua Ujuup qiviarpaa, qassissaa pinerpoq...
Maanna inersimalerluni arnamik asasaqalersorlu erniinnaq angut alla takkuppoq, Ujuullu allatut misiginngilaa soorlumi arnamit asasaminit avissaartinniarluni taassuma ungooraani. Tamatumuuna ataatassarinagu taanna pillagaanermini nakkutiginnittoraa, nunaqarfimmi eqqartuussisut qullersaat qallunaajusoq!
Imminut igiisaannarluni Ujuut siniffimmut uppikarpoq, sinnerineq pinnagu, nukeerukkamili susinnaajunnaarlunilu. Nalunaaquttap akunneri marluk qaangiuppata makittussaavoq Falilu aalisariarlutik aallartussaagamik. Kisianni misigaaq nukissaqarnani, aalajangerporlu oqarniarluni napparsimagami aalisariarsinnaanani.
Tuppiakkunni inisimaleramili aatsaat taamaaliorpoq, uffa taakku salluliorfissarinagit. Pillagaq Akuamiu misigaaq qissamik tupilluni. Tuppiap mululernera eqqissiveerussutigaa, allaat maaniiginnaqqusillutik Tuppiap Falillu kajumissaarinerat upperiunnaarlugu.
Kiisa Ujuut annilaangalerpoq qanga Akuani pineqarnermisut atisaqarani qimmit akornannut igitaassasoraluni, uffalu Eqalunni qimmeqanngitsoq...

Naalagaassuseq tuimiugalugu aalajangiineq
1.
Najukkaminut qunulluni ullut pingatserpai Mette Brandt unnukkut aninani. Niuertoruseq unnummut nerisereerlugulu iniminut majuarpoq, namminerlu sutornani, illigisaqannginnami. Iniminut majualerami taamaallaat tiguaa iffiaq kilitaq pølselik, qeqqatigut avillugu patitsitaq. Tassalu taanna kiisivigisarlugu igalaakkut sanna avataa kiserluinnaat isigaa perlulluni taartuinnaasoq.
Tamuavoq nerisani sumilluunniit mamaqartinnagu. Eqqarsaataalu ima naammaannartigaat, sumut sammiveqarnersut nalunarlutik. Soorlumi ullup ingerlarnga univilluni unittoq, taamatummi Mettep misigaa. Ilallugu sila qanna avaanngunarpoq, nigermik anorerujukkami siallerlunilu. Taamaakkami aneertoqanngilaq.
Ullumi Rosa naapillugu unnummut iseriartorumasoq ilimagigaluarpaa alakkartarlugulu. Kiisa tassa unnuuppaa.
Assinik isiginnaarniarluni eqqarsaraluarpoq, angajoqqaami qatanngutimilu assinginik. Qangalimi piareerlugit saqqumititarai, isumaqarluni ilaanni Saaqqakkunnut pulaaleruni nassassamaarlugit takutitassani. Tigoriarlugit nerriveeraq qanillillugu ingippoq isiginnaalerlunilu. Assit takullattaaginnarlugit pigamigit, ataaseq uniffigalugu taannaqa tassani isikkuserpaa.
Angajoqqaami assingat qanganisaq. Arni angunnilu inuusuppalupput, ajornaqaaq. Ilami anaana pinneq! Mette isumaliorpoq. Susoq asseq assamminik tagialaartaraa, pujoralaqassanngimmat.
Alla tiguaa. Arni angunnilu, meeqqatik sisamat ilagalugit assilisissimasut. Naalungiaq anaanap sarliaa tassa nammineq, Mettearaq. Qatanngutini naarisarlugit isigai, angajullersartik Knud, tullia Valborg, taava Mads namminerlu. Nukaqarsimagaluarput marlunnik, niviarsiaraannarnik. Taakkuli inoorlaangajaallutik toqusartut Mettep eqqaamavai, ilalu ajortaqisoq.
Mette qatanngunnilu Valborgi ikinngutigiipput asseqanngitsumik, maannamummi allaat. Niviarsiaraallutik qimassaaruttoramik iliuusaasa ilagisarpaat, anaanartik takuniaasoq ilagalugu qatanngutigigaluamik ilerri naasortalertarlugit, namminneq eqqaminni naasortaaminnik.
Valborgilu imminnut allaffigiuaramik taamaalilluni Mettep aamma tusartarpaa angajoqqaami qanoq innerat, ilagooq ajunngeqaat tamarmik, tassa Mettep tusagaa kingulleq. Valborgi ueqarpoq naasorissaasumik, tassalu Børge. Marlunnik qitornaqarput, nunaateqarfiallu Fredmindemit ungasinngilaq. Kingullermillu Valborgi allakkami neriorsuisimavoq tulliani allakkuni assinik nassitsiumalluni, Mettep takuniassammagit jornguni. Ilagooq peroqigamik, inequnarnermillugooq.
Sooq pinerpoq Mettep naani patippai, aqqaamatsiarporlu soorlumi naalaagaqartutut illuni. Kiisa pikkunartumik anersaammeriarluni assit iligamigit, nerriveeqqap qaaniittut allakkani tiguai nanginniarlugit.
Qatanngummut allakkat ima aallaqqaateqarput:
"Asanerpaasaq Valborg!
Qujanaq allakkannut. Assit nassiukkumasatit qilanaaraakka. Erniinnaq nassiukkigit. Jorngunnguakka qanormi inequnartigaat. Immaqa taamak ersannguisigut kunillugit inequssuukkaanni. Børgigooq inuulluarili. Anaana ataatalu asanninnerpaamik inuulluaqquakka.
Asanerpaasara Valborg! Kipisageqaakkit. Immaqa taama illussinnut iserlusi. Taava illit uangalu oqaluulluta sammissagaluarpugut sivisuumik, soorlu qanga, qatanngutigiittut assatsigut eqilluta. Maanna allaffigaakkit oqaaserpassuit niaqqunniitillugit, kisianni allallugit pappiaramut nuunnissaat ajornartorsiutigaara. Ilumullimi saninni issiasutit, kiinnallu asanartoq isigalugu oqaloqatigisuugukkit taava suna tamarmi uannut oqinnerussagaluarpoq.
Valborg, annilaangavunga meerannguamik ilumissoralunga. Tamassa qaammatit marlunngorput, sumillu aaqarnanga. Ikinngutiga Rosa oqarpoq naartulernera ilimagalugu. Juumooq orneqqugaluarpaa, uangali saperpunga. Qanormi oqarfigissagakku? Hr. aamma fru Jensenip naluaat.”
Allakkani tassunga killikkaluarsimavai. Taavami? Qanoq ilassavai? Ujuut taassanerlugu? Naagga? Aap? Naagga... Valborgilu imminnut sumilluunniit isertuunneq ajorput oqaloqatigiitsillutik. Allakkatigulli taamaaliorneq Mettep ajornarnerutippaa. Allakkani nangissallugit allaanni tutsittaraluarpaa, allataqassananili.
Ta! Takanna matorpallak. Qularnanngilaq Rosa isertoq. Igaffimmut matu kasuttorneqartorlu niuertoruseq aalaniarpaluppoq mappiussiartortoq. Atami nipaa: ”Rosa, kom indenfor!” Qujanarmi nipersua nuannaarpaluttoq. Mettep matu qangali ammareerpaa ammullu suaarluni: ”Rosa, jeg er her!” Takannalu majuartarfiit ammut isuatigut nuivoq Rosa, ii, una qungujulasoq takujuminaq! Mette nuannaatsangaarami ikinngunni usserarpaa tuavi iniminut majuarasuaqqullugu, kipilerami.
Inummik qungujulasumik takujumalillarluni, qangami qujanannguarsi Rosa isertigigamiuk. Mette qallunaatut oqaloqatissaaleqisoq nalunarani tassani aalaniatsappoq. ”Atisatit masapput, piikkit! Qaakkit, uunga nivinngassavakka! Naammi Fali?” ”Saarullinnut ningittakkeriartoramik.”
”Suli tikinngillat?”
”Unnuiniarlutik oqalukkamik.”
”Sila taama ajortigisoq!” Mette oqarpoq. ”Ujuut ilagaa?” ”Soorunami,” Rosa akivoq. ”Fali oqarpoq sila ajussanngitsoq. Sialuk soqutaanngilaq. Sumiikkavit takussaanngeqaat?”
Mette oqarani ussersuinnarpoq, tikerminik inimi naqqa tikkuartarlugu. Aappaata paasivaa tassagooq taama sivisutigisumik iniminit nikissimanngitsoq. Mettelu nipituumik oqarpoq: ”Unnuk naallugu pulaassuutit, ilaa!”
”Tassaqa!” Rosa akivoq.
”Sooq?”
”Sakiup qaqortussaa mersorakku.”
”Sakiup?”
”Aap. Nalliutilerami.”
”Qaqugu?”
”14-ni.” Sulilu Mette paatsuungasutut immat Rosa oqarpoq: ”Aqaguagunnguaq, 14-ni.”
Mettep tusakkani nuannareqaa, soorlulu takorlooraa qaqortumaarluni Sakiup qanoq isikkoqarnissaa. Rosalu aperaa: ”Sakiup imikkamisit?”
”Naamerluinnaq!” Aperisaa illarpoq. ”Faliluuna isumaqatigiilluta qaqortussaanik tuniniaratsigu mersuukkiga.” Mettelu qungujumik isumanani aperimmat, ”Kiami errortassavaa?”, Rosa illariangaarami aqqarpoq, usiiffami taama anersaassanngitsoq. Naalliukkunnaq! Mettelumi uippalliataraaq ikinngunni ipilersoralugu.
Qaangiuttorlu taannaqa tassani illalerput, inimi atiminniittoq N.C. Jensen puiguillugu. Mettelu nikallungarujuinnnaq sivisuumik inuusimasoq illaleriarami nipangerneq ajulerpoq timaa sajuttuinnanngorluni. Peqiinnarluni illarpoq, anernera silammooruni, ilummuinnaleraraaq nipilissuarmik.
Ikinngutigiit naammatsillutik illarput qullingiuserlutik.
N.C. Jensen kisinnguakkulummi inimiilluni tusaavai qulimini, Mettep inaani illarpaluttut. Qungujussamik isumanngikkaluarluni kiisa qungujuusarpoq tassali tusaasani ilaarunnangaarmata. Sunamiuna tissinartorsuaq tappikku taamarsuaq illaatiginerujaat. Rosamiuna arnannguaq pitsaasoq, qujanaqaarlu Mettep ikinngutigimmagu. Taama N.C. Jensen isumaliorpoq.
Kisianni iluarilerneq saperpaa Mettep Rosakkunnut aamma Tuppiakkunnut utikannera. Qassinimmitaava nuliilu marluullutik Mette oqaluukkaluarpaat, paaseqqullugu imaanngitsoq Rosakkunnut imaluunniit Tuppiakkunnut inerteritsik. Ujuulliuna, pillagaq Akuamiu puttuigeqqunagu oqaassinertik Mettemut paaseqqugaluaraat.
Metteli soorlu tusaanngitsoq. N.C. Jensenip nuliatalu nalujunnaarpaat Mette Ujuullu asaqatigiittut. Tuppiap, ajoqip palasikkullu tamannik nalunngilaat qanoq pisoqarnera. Ilami nunaqataasut tamarmik, meerannguanullumi allaat nalujunnaarpaat Mettep pillagaq Akuamiu angutaatigigaa.
Sysselmandip suliaanut tunngasunik pappiaralerilluni eqqarsaatit nuanniitsut tamakku niaqqumini kaavitileramigit, suliani taamaatippai. Nulii napparsimasoq, Nuup napparsimmaviani uninngasoq pillugu N.C. Jensenip isumakuluutini naammareeqisut unnuk manna ilaqqinnianngilai.
Qaatiguuni atigamiuk, illuinnarsuut patruunillu kaasarfimminut mangoriarlugit N.C. Jensen nipaarsaarani taamak aneqaaq. Timertik kisiat eqqarsaatigalugu pisuttuarluni aallarpoq, tassagooq tarrilluni ooqattaasariartoq.
Matorpallattumik tusarlutik Mette Rosalu naalaarput allamik nipisioraluarlutik. Illorsuarmi nipatannguaqanngilaq. Mette igalaamigut itsuaraluariarluni iniminit aniartuutigaluni oqarpoq: ”Soorlu Jensen anerpallattoq. Takulaarallarlara!” Mulungaanngilaq, Mette iserpoq.: "Jensen pisuttuarunarluni timmut ingerlavoq, mannalu sila tujorminaq.”
”Immaqaasiit ooqattaasariartoq,” Rosa oqarpoq. ”Qularnanngilaq,” Mette akivoq, pulaartinilu pilerpaa: "Qaagit, igaffimmukarta, kaffiliussuugut!”
Niuertorutsip illorsua igaffeqarpoq periarfittuumik. Kissarsuutaa qamijuitsuuvoq, unnuami allaat qisuerutissanani. Pissutaavoq kiassaateqarfittut atornera. Imiisiveqarpoq kissassimajuartumik, imerlu kissartoq ruujorit aqqutigalugit illorsuup sinneranut siaruaattarmat illu tamarmi kiaarunneq ajorpoq.
Kissartuliassani Mettep ikkutileramiuk kissarsuut qisuttoqqippaa aamarsuarnik, asulu silammuungajattoq. Pujua najuukkumanagu Mette aqqaamaniaannaq qisuttuivoq, tuaviinnaq. Uunnaavik ikkullugulu taama oqarpoq: ”Pujoorfissuaq paaviartariaqalerpoq.”
"Taamammiaasit Sakiup?” Rosa qungujulalluni aperaaq. "Kiammi allap!” Mette akivoq. ”Sakiu paaviaalluni tassa uumareq. Aamma imminut isumagiunnaarluni paaviaasarami inequnartaqaaq.” Taama oqarami eqqaasaqarsimalluni Mette illartorujussuuvoq.
”Arraami, qaqugu paaviaassagami? Inuuissiulerpoq!” Rosa oqarpoq. Illamulluaa’ sangutippaat Sakiup paaviaasarnera eqqartorlugu. Aamma Sakiu ersarunngujuinaartarpoq.
Sutugassaminnik pulaarfini piareersaasoq Rosa issiavoq nerriviusap qaanut pilluni. Aappilu aperaa: ”Fru Jensen qanormitaava ippa?”
”Ualimut Jensen telegramisivoq. Annianngitsoq oqaatigaa.” ”Sunamigooq ajoqutigigaa?”
”Suligooq nakorsap naluaa. Misissorallassallugu oqarsimavoq.”
"Nakorsap Tuppia taasimanerlugu?”
”Aap. Ajunnginnerarsimavaa.”
Rosa anersaammerlunilu oqarpoq: ”Ila, takanna Saaraq naalaruloqaaq. Ernumanngilaq, kisianni oqartarpoq Tuppia tikikkasuaqqullugu kisimiinneq saperamiuk.”
”Aamma uanga taamaappunga,” Mette oqarpoq, "Jensen ersigaara... Ilumut! Ippassaani unnuami ilissinnut qimaangajappunga...”
"Sooq?”
"Jensenip aalakoorluni iserfigigaminga, sinittunga.”
Rosa nilliummerpoq tupannermit. Aappilu aperaa: "Suniarluni?”
Mettep tuini qaffaallappai. "Asukiaq...”
"Qanormi iliorpa?”
"Iterpunga siniffimma killingani qeqartoq telegrammisiani tigumiarlugu. Oqarpoq Tuppia oqqersuisimasoq Ujuut allamut nuunnani namminerminni ineqaannassasoq...”
"Soormigooq ilinnut iserpa?”
"Tassami! Isernerarpoq taanna uannut oqaatigiartorlugu.” "Suami?”
"Telegrami taanna iperarnagu assassuarminik uppatima nalaagut qipimma qaa patillugu... Æv!” Mette taama oqarpoq uumilliullugu, qanormi taavami unnuaq taanna amiilaartigigami. Rosap kiinaa soorlu tamarmi apeqqut, aamma aapparmisulli uumilavoq amiilaammernerup pianik. Nilliummeraluarporlu oqassasutut, Mettelli ingiarpaa oqarluni:
”Tamaviat nilliaffigaara erniinnarluinnaq peeqqullugu, taamaanngippat makillunga, atisaqarnanga Rosamut qimaassagama. Iperaraangalu telegrami qipimma qaaniittoq tigoriarlugu tungaanut igippara, nippannissaralu tamaat nilliaffigalugu aneqqullugu!”
Oqaluttuaa pissangaginermit, Mettelu anersaarpiassanani oqaluttoq tusaallugu, oqaatsini naagaalu Rosa misigaaq silammut anersaarluni, ila-ila anersaarluni - kakkaak! Killoq nammineq...
"Kingorna taavaa?” Rosa aperaaq.
Aamma tassa Mette paatsoorluni aperinasuarpoq: ”Kina?”
”Jenseni.”
”Sooq?”
”Qanoq pivaatit?” Rosa apereqqippoq.
”Sumilluunniit taanngilaa,” Mette oqarpoq, ”aamma inimiitillugu uanga inimut iserneq ajorama. Igaffimmut anillattorlu uanga ininnut qimaasarama.” Nipaqanngilaariarluni Mette oqaqqippoq: ”Ippassaq ualikkut aatsaat makippoq, pingasunngulersoq.”
Rosa allamik nillinngilaq, taamaallaat: ”Nå!”
Mettep ikinngunni isigaa isai toqqarlugit, isertugaqartullu nipaanik nipeqarluni oqarpoq: ”Rosa, allamut oqassanngilatit...”
Rosa tupattoq nalunanngilaq. Paatsoortup kiinaanik kiinaqarluni ikinngunni isigaa, oqaranili. Taamaallaat niaqua sikisarpoq.
Soorlumi tusaaneqarnialeqigami nipikisaartoq, Mette oqalulerami isussuusarpoq: ”Ippassaq ullaakkut oqarmat napparsimanerarluni, kaffissaanik eqqussivigaara siniffimini nalasoq. Juumooq oqaluukkumallugu oqarmat aavara. Ullup qeqqata siorna tamaviat, qulingiluaniit ullup qeqqata qeqqanut juumooq sinittarfimmi pulaarpoq. Taqqamaniinnera tamaat sumik nipatannguaqanngilaq.”
"Taavalu?” Rosa oqamisoq naasaangarpaloqaaq.
Oqaranilu Mettep tuini qaffaallappai, tassa akissutaa.
Rosa kissarsuut sammillugu issiagami siulliulluni uparuaavoq oqarluni: ”Imeq qalappoq!”
Taama sivisutigisumik N.C. Jensenip juumuullu sinittarfimmi naapisimanerat oqallisaaqqinngilaq. Kaffi qalassiisa ikinngutigiit nalinginnarnik oqaluupput, aamma Rosa issiakatattoq inimut alakkaatilaarumammat Mettep akueraa.
Alakkarterereerluni taqqama Rosa aniartorpalulluni inimiit oqarpallappoq: ”Inaammiuna nuannersoq.” Igaffimmut iserlunilu oqaatsini ilavai: ”Taakkuuguma aamma meeqqat maqaasillugit pisassagaluarpunga. Meeraasa assingi kusanat!”
”Meeqqami takunissaannut Vera qilanaaruttorluni,” Mette oqarpoq, ”neriuppunga ajorunnaassasoq.”
”Taamaaqqunaqaaq,” Rosa akivoq.
”Kaffisorniarta, takanna!”
"Qujanaq!”
Kaffisulerlutillu Rosap ikinngunni malugaa ammuinnaq isigaluni ukisisoq. Aperaalu: "Mette, suit?”
”Qaammat tulleq naalerpat aallassaanga,” Mette sallaallilluni oqarpoq. ”Qanoq iliussaanga?”
”Sooq?”
"Naartuvunga... Qanoq isiussuunga?”
"Juumooq oqaloqatiginiaruk!”
"Kisima saperpara!”
”Uanga ilagissavakkit.”
"Naartugumami? ” Taama Mette aperigami sallaaqaaq. Apeqqut taanna Rosap akinngilaa. Oqarsiikatalluni kiisa Mettep ikinngunni aperaa: "Ikiorsinnaavinga?”
”Sumik?”
"Naartuma peernissaanut?”
"Åh, nej!” Rosa annilaarnermit nillerpoq. ”Sooq taama oqarpit?”
Tassani imminnut isigipput imunga oqartoqaratik. Mette isikkoqarpoq tarnimigut naalliuutilittut, tamanna isaani pinnersuni ikinngutaata takusinnaavaa. Kiisa sallaatsumik nipeqarluni Rosa apereqqippoq: ”Mette, Sooq taama oqarpit?”
Paatsiveeruttutut isikkoqarluni Mette oqarpoq: ”Naartugama Ujuup naluaa, anaanap ataatallu naluaat. Valborgimut allappunga. Taassavara? Taassanngilara? Isertussavara?”
Mette isaasigut isigiunnaarnagu Rosa kigaatsumik ileqimisaarpoq. Imunga oqanngilaq, soorlumi aappani eqqissitsiillugu utaqqisoq. Taava ikinngummi assaa tiguaa sallaatsumillu tagiartulerlugu. Mettep isaasa uitsaarissut apeqqut, Qanoq iliussaanga?, kipisuitsumik apersuutigaat.
Tuppallersaaneq nipigalugu Rosa oqarpoq: "Mette, ikinngutittut oqarfigilakkinaat. Naartuguit, taava peernissaa eqqaassanngilat, ilaa! Uanga naartulersuuguma, taava meeraq ilumiora paarissagaluarpara silarsuarmi erligisannit tamanit annerpaatut. Ullut tamaasa, nalunaaquttap issariarneri tamaasa uummatiga tillissagaluarpoq meeraq inuuginnaqqullugu.”
Ikinngunni isaasigut isigalugu taama oqalutsilluni Rosap takuaa Mettep isai immatserlutik qillertittut. Rosalu nangippoq: "Juumuumukassaatit, ilagissavakkit.”
"Qaqugu?”
"Aqagu!”
Annilaarluni Mette nillerpoq: "Naagga, piaarpallaaqaaq!” Rosali aalajangivissimavoq, oqarporlu: "Ilumut! Aqagu marluulluta juumooq ornissavarput.”
"Taavami maanimiut erniinnaq tusassavaat Ujuumit naartusunga!”
"Juumooq oqaluttuutissavarput tamanik. Nipangiussineq aamma atorfiata ilagaa. Juumuumut paasiniagassarput tassa ilumut naartunersutit. Naartuguit taava allamut oqanngikkallarta.” "Ujuummi?”
"Ujuut oqarfigineqassaaq Tuppia ajornani tikippat aatsaat. Falilu marluulluta Tuppia Saararlu kisimiitillugit oqaluukkumaarpavut. Taava taakku Ujuut oqaluukkumaarpaat.”
Rosa nipangerpoq, aappanilu oqarsiigaluarpaa, nillernerli ajormat nangippoq: "Valborgimut allannerit inaarumaarpat, paasisaqareeruttali aatsaat.”
"Qanormi allaffigissavara?”
"Naartuguit, tamanna Valborgimut allakkanni taaniariuk, aamma qinnuigigiuk oqaqqullugu angajoqqaassinnut. Taaginnassavat, annerusumik nassuiarnagu. Valborg neriorsuinnassavat angerlaruit tamanik oqaluttuukkumaarlugu.”
Eqqissinerusutut isikkoqarluni Mette aperaaq: ”Taavami hr. aamma fru Jensen...”
”Fru Jensen ajorunnaarluni tikippat eqqissippallu kisimiitillugu illit tamanik oqaluttuutissavat. Fru Jensen illillu immissinnut ikinngutigiittut pivusi, ilaa?”
Mettelu niaqquminik angermat Rosa nangippoq: ”Danmarkimut ingerlaqatigiissuusi. Tikikkussi qularinngilara fru Jensenip ilagissagaatit angajoqqaannut angerlaqatigalutit. Qularnanngilaq Valborgi aamma naapissavarsi...” Taama oqarami Mettep assaa tigumiani Rosap pattalaarpaa - tassalu iperarlugu.
”Rosa, maannakkut qanoq misigisoraanga?”
”Qanoq?”
”Qujavunga Vejle Husholdningsskolimi naapissimagakkit!” ”Uangattaaq qujavunga,” Rosa sallaallilluni oqarpoq. ”Meerannguamik ilumikkuma...”
Taama oqaraluarlunilu Mette nipangiinnarmat, sallaannini suli pigalugu Rosap aperaa: ”Qanoq iliussavit?”
”Ilittut iliorumassaanga.” Saamasumillu kiinnerluni Mettep ikinngunni isaasigut qiviarpaa. ”Ullut tamaasa, nalunaaquttap issariarneri tamaasa uummatiga tillissaaq meeraq inuuginnaqqullugu!”
”Aqagu juumuuliassuugut?”
”Aap!”
’Ajunngilaq! Taava neriussaanga...”
"Qanoq?”
Rosa qungujullunilu oqarpoq: "Juumooq oqassasoq naartusutit!”
Mette akinani natermut isigisoq kiinaagut takuneq ajornaqaaq qanoq ittumik qamuuna misigissuseqarnersoq. Kisianni qungujussaa uaninnguaq ippoq, qarluisa tamanna nalunaarpaat. Taamaalisoq qaammaallannertut ilillutik eqqarsaatit nuannersut Rosa tikippaat.
Fredmindemi inuuneq nuannersoq Rosap takorloorpaa, kingumullu misigalugu Mettep angajoqqaavinut isernerit tamaasa ajunngitsumik pineqartarnini. Mettep arnaa inuuvoq pissusia tamarmi ammasuulluni. Uia aamma taamaappoq, kisianniuna nipaarluk. Nulia aliasuinnermit kikkunnik tamanik nuannaartitsisarpoq. Tupinnaqaallu aappariit suliunnaarneq ajortut, suna attugartik tamaat ajunngitsumik naammassigaat isigalugit ilumut nuanneq!
Inunnguit ajunngisaartut aamma ajunngitsumik perusunnartaqaat. Ikinngunni nakasoq isigalugu Rosa isumaliorpoq matuma kingorna inuunermi ilaa Mettep atorumaaraa oqitsuinnaat pinnagit. Nalunanngilaq maanngaanniit aallarnissani eqqarsaatigalugu apeqquterpassuit sarsuatikkai, akissutilli amigaatigalugit. Ikinngunni allamut saasarlugu Rosap pilerpaa: ”Aqagu unnukkut nereqatigisigut, Saaqqami, aat!”
”Qaa!” Mette akinasuarpoq, nalunarani nuannaajallattoq. ”Puisip neqitussuugut suaasalerlugit!”
”Uhm, dejlig!”
”Aqagu ualikkut Falikkut tikinnissaat ilimanarpoq.” Taama oqarlunilu Rosa nukingitsappoq. ”Ila, angerlarniarlanga. Mersugara ingerlanniassavara.”
Rosap atisai aallugit qalianut majuartarfiit atulerlugillu Mette aperaaq: ”Tassa Sakiu annorassiviuk?”
’Tassami!”
”Sunami uuttuutigaajuk?”
”Taqamut!” Illarluni Rosa akivoq.
2.
Eqaluit timaani, qattuninnguamut pilluni Nakasuk illuinnarsuummik igikkaluallaaraaq. Taamatut ooqattaasaraangami imminut killilertarpoq, iginnerit arfinillit sinnerumasarnagit, qaammammut ataasianngikkuni ilaanni qaammat allorlugu. Soormigeeq arfineq-pingaseriarlini igikkini? Qangaana ussallutik isiginnaartut akornanniilluni Sakiu taama aperimmat Nakasuk akivoq: Naagga! Uanga kisitsit 3 upperaara pilluarnartuummat. Arfinileriarlunga igikkuma marloriaammik pilluassaanga! Qungujumillugooq isumanani Nakasuk taama oqarpoq.
Tamakkuninnga oqalunneq kalaallini paasissaanngilaq. Taamammiaa’ qallunaat upperusiisa eqqumiitsut ilaginerpaat? Sunaaffa apeqqut taanna niaqqumini kaavitilerlugu Sakiup palasi naapillugu pilersimavaa: ”Palasi, kisitsit 3 qallinaat upperuseraat?” Taavalu Nakasuup oqaasianik oqaluttuullugu. Palasillu akivaa: ”Upperivillugu upperaat. Kikkut tamarmik. Testamentitoqqami Moorsisip allagaanik atuaruit kisitsit 3 ilanngussimasoq atuassavat: Ukiumut pingasoriarlutit taamaaliussaatit! Ilaalu ilanngullugit.”
Sakiu assut tupigutsalluni allamik nillersimanngilaq: ”Aatsaanaa’ ua’ tusarpara. Ilami ua’ tusagaqarneq ajerama!”
Palasip oqaluttuummani taamaammat Nakasuk tissitsassimavoq.
Ooqattaasarnerli Nakasummut nalinginnaq iliornerunngilaq. Tulleriiginnarnik iginneq ajorpoq. Nakasuk ooqattaasartarpoq tulleriinnilersuineq malillugu. Siullermik misissoqqaartarpaa nuna tikisani, ooqattaasarfissatut piukkunnartumik ujarlerfigalugu. Taava ooqattaasagassaq najoqqutaralugu sumi issianissani aalajangertarpaa.
Suna tamaat misissorluareerlugulu nikuissooq, qeqqaarissilluni. Talini talerpik siaarlugu, timini sannikartiallassavaa, taavalu isini saamerleq qamillugu ummarissaartoq, erininarsilerlunilu aarimmi igillaaraaq. Tassa nipitoq.
Aqerlumi tuffia Nakasuup arajutsivaa naami. Igereerlunilu ingittaraaq, nikissananilu tullianik iginnissami tungaanut. Issianeralu sivisusaqaaq. Unioruni, aqerlumilu tuffia nalunagu, taava tullianik iginnissani pilersaarusiortarpaa uniornermi iluarsissutissaanik. Isummani iluarsereeruniuk piffissaqalersarpoq allanik isumaliornissamut. Inullu saatassanik ulikkaartoq isumaliutissanik ajorsarneq ajorpoq.
Skivemi inunngorpoq tassanilu allisarluni. Aperineqaraangami: Sunngussavit?, nukappiaqqat mikisorsuit allat assigalugit oqartarpoq: Qatserisartoq!.
Akissutinnaani taanna kingorna allanngortippaa, oqartalerluni: Politeeq!. Tassagooq atisaasigut nuannaartoralugit.
Maanna kalaallit akornanni inuulluni imminerminut suliassiissutit ilaat politiitut sulineq nuannarilerneq saperpaa. Allaat isumaliortalerpoq qinnutigiumallugu taamatut suliaminit tunuarnissani. Nulii ukiuni ima amerlatigilersuni tapersersortini ungasillisoq malugaa, ilami kikkut tamarmik soorlumi tunukkaanni.
Inulli ataaseq tatigalugu sunik tamanik oqaluussinnaasaa tassa juumooq. Naapittarput isertorlutik, ilisarisimanertik ilaqartikkamikku unarujoornermik, qaqutiguinnarli.
Maanna ooqattaasarluni tallimassaa iginnermi kingorna ingilluni eqqarsaatini malersoramigit, eqqaavaa ippassaq ullup qeqqata siorna tamaat juumoorlu namminermini naapisimanertik. Siniffimmi innangallutik nipikitsuliorput oqaloqatigiinnertik Mettemut tusaaqqunagu.
Pillagaq Akuamiu juumoorlu oqaluuseraat. Pillagaq Tuppiakkunnit anilluni allamut nuuttussaq. ”Kikkunnut?” N.C. Jensen aperaaq, sanimullu juumooq saappaa: "Ilissinnut!”
”Naaggarluinnaq!” Juumooq akigami sukanngaallak. ”Qanoq aamma taamaaliussuugut, Niels Christian, parnaarussiviunngilagut!” Ilaasiit oqaluttoq nuummiorpaloqaaq.
”Taavami immaqa palasikkunnut?”
”Ilissinnummi? ”
”Uagutsinnut!”
”Aap! Soormi?”
Apeqqutit akissutillu taakku Nakasuup suli tusaavai maani, ooqattaasarfimmini. Juumoorlu isumaqatigaa aamma oqarmat: ”Pillagaq Akuamiu maani pineqarpoq soorlumi asuli nuannaariaq. Niels Christian, Tuppiaana ersigaajuk?”
Oqaatsit taakku suli tusaasami eqqungaarmanni Nakasuk misigaaq qeqarluni ooqattaasakkanilu ummiutereerlugu. Annoraaminiinnarnik atorami qaatiguua masaqaaq. Nasaa qillertumik teqqialik sialummit kuugaarpoq. Tamakku malugisimanagit alla uminngilaa ooqattaasakkani ujarak imaaniittoq kisiat, nuisarngatalu annikikkaluassusia. Periarpaa. Eqqorluangaaramiuk naamiluunniit imanngilaa.
Nakasuk kimmiinnarminik kaajallakkami angerlamut allarpoq nigeq sialuttalik assorlugu. Sakkortuumik aalajangernera kiinaani ersippoq. Siallut kiinnaminut toraasut soqutiginngilai. Kinaluunnimmi oqassanngilaq Nakasuk quloruulluni inuusoq.
Aalajangeraangami Nakasuk sulisarpoq nalunaaqutaqarani. Kiisa unnuaruuppaa, ilami ullaassanngulerpoq illorsuarmi inimut pilluni suli pappiaralerisoq. Ualeru sysselmandip naapitsinissaa piareersarpaa. Nalunaaqutarsuaq sianermat qiviarpaa, tupigutsapporlu takugamiuk taavamiuna sisamanut qiteqquttoq!
Aamma tassa ajoqutaa, niuertorutsip illorsuani nerisarfik sysselmandip sullivigisarmagu, unali ilaqutariinnut qallunaanut inissiaagami pequsersornera taama akimarpasitsigisoq. Veralu peqqissaartuugami suna tamaat qillariinnaatippaa inilu ipiitsuutillugu.
Nerisarfimmik taamatut sulliviusarnera Verap naammaginngittaqaa. Allatulli ajornaqaaq, taamami uiminit oqarfigineqartarpoq.
Sysselmandimullu orniguttut nuannaariarlutik pineq ajorput. Ualerlu taanna aamma taamaappoq. Ualivikkaa aggersarneqarnertik naalallugu Saaraq Ujuullu illorsuup igaffiani issiapput isertinneqarnissamik tungaanut. Soorunami allamik inoqanngilaq. Taamaallaat taqqama nerisarfimmi angutit oqaluppalupput, matuli matoqqammat oqaasii paasinaratik.
Taamaalluni nerisarfimmut matu ammarmat Nakasuk matumi ammaqquullunilu oqarpoq: ”Tamassa, iserniaritsi!”. Taamammi peqqusaagamik iserput, Ujuut siulliulluni, Saaqqap malikkaani.
Nerrivik ataatsimiiffittut aaqqitaavoq, isuani issiaviit pingasunngorlugit sysselmandimut ikiortaanullu issiavissiat. Palasi ajoqilu issiasut inussiarnersumik ilassipput, kiinaat takullugit ajortussamik ilimasuffiunatik.
”Inginniaritsi!” Nakasuk oqarpoq Saaraq Ujuullu issiavissaannik unnersuutiitigalugit. Ingeqqusat soorunami issiavissipput angutit pingasut uku akilingerlugit.
"Qujanaq aggerassi!” Nakasuk taama oqarami Saaqqamut isigivoq, Saaqqallu malugaa Nakasuk soorlumi Ujuumut qiviarnaveersaartoq, kisimimi isigiuarmani.
Nakasuk nangippoq: ”Maanna naapinnerput imaanngilaq eqqartuussineq. Oqaloqatigiissaagut John Schmith maaniinneralu pillugit. Tuppia maaniinngimmat Saaraq ilagaarput.” Nakasuk oqaluppoq soorlumi allakkanik atuaannartoq. Takisuuliorluni Nakasuk kalaallisut oqaluttoq tusaallugu Saaraq uissuummivoq oqallorinneranut. Asumi ukiorpassuanngorai kalaallit akornanni inuulluni.
Palasi ajoqilu oqassanatik naalaarput, isaat aalajangersunik toraagaqaratik. Taamaallaat ajoqi ukussaminut qiviartarpoq nalligusuttumik kiinaqarluni. Unali palasi allamut ukeruutinngilaq, assani umerortuinnaavai kukinilu salinniartuinnaallugit.
Pappiarat saaminiittut qallersaat telegrami Nakasuup tiguaa, Akuamiumut pillakkamut Saaqqamullu nittarlugu oqarluni: ”Una telegrami tiguara Nuummi sysselmandimit. Tuppiap oqqersuutaanik imaqarpoq. Tassani Tuppiap piumasaraa John Schmith illumut allamut nuussanngitsoq. Imaappoq Tuppia Saararlu illoqatigiinnassavai.”
Pillagaq Akuamiu issiavoq ammuinnaq isigaluni aalariassananilu.
”Ajoqi, palasi uangalu oqaloqatigiippugut taanna pillugu,” Nakasuk nangippoq. ”Qanoq isumaqarnerput uatsiilaarlugu apererusuppunga, illit Saaraq, - qanoq isumaqarpit?”
Saaraq querasaarallarujoq, nakimanngilarlu oqarami: ”Uanga kisima oqartissaanngilanga. Aamma Ujuut oqartissaavoq. Tusarpara Tuppia taama pijimasaqarsimaseq. Taamaatsimik ajeqi, Fali Rosalu oqaleqatigiippugut. Isimarpullu tassa Ujuut uagitsinniissaseq.”
Nakasuk allamik nillinngilaq inngaallakkamiliuna. Taamaakkunilu isumaa iluassanani. Sivisuumik oqartoqanngillat. Taqqama nalunaaqutarsuaq issarpaluppoq akuttoqatigiimmik, soorlumi kisimi tusaaqqusoq.
Taamaaleruttortoq taqqama silamit pisorpallak. Soorlumi suna oqimaatsoq illup aserneranut tuppallattoq. Nakasuup allamit tusaannginnamiuk, kisianni illorsuup avannaa’tungaanit, nikuippoq igalaakkut alakkarteriniarluni. Alakkaraluaannaq issiavimminut uterpoq, kiinnilu annuttoq allanngornagu allamik nillinngilaq, - qatimaluppoq: ”Sakiu paaviaalersoq!”. Saaminiittullu pappiarat kiserluinnaasa nakkutigai.
Tassani Nakasuk nipaqarani issiaannaleqimmat kiisa ajoqi oqarpoq: ”Ilumoorpoq Saaqqap oqaasia. Tuppiap peqannginnerani uagut ikijeqatigiillita nakkitilliineq sapissanngikkipput isimaqatigiippugut.”
”Taanna eqqartoreerparput!” Nakasuk sukanngaallak.
”Aap, kisianni Saaraq aamma John Schmith suli isinngitsit,” ajoqi oqarpoq. ”Tusaatilligit Saaqqap oqaasiisa ilumoornerat taaginnarpara.”
Taqqama paaviaasoq pisorpalussuaq kisimiulerpoq, qaliap qaanut pilluni illorsuup pujoorfianik paaviaarpaluttoq. Palasip Nakasuk qissimippaa, takugamiullu nakalluni issiasoq, pappiarallu saaminiittut kisiisa nakkutigigai, qivianngilaatsiaani Saaraq qiviarsarpaa qungujullunilu isiminik usserarlugu paaviaasumik nipisiffimmik tungaanut.
Saaqqap kiinaa ilungersorpaluttoq allanngunngilaq. Nakasuk qiviarpaa takullugulu pappiarat saaminiititani kisiisa isigalugit ukisisoq. Ilalu angussuup mersernassusia. Taamaattoq tassa Tuppiap sammisarsimavaa, allaat ilaanni qunusiarisimallugu. Saaqqap taanna eqqaavallaaqaa, tassa taamani pillagaq Akuamiu allagarsiullugu niuertarfimmut Nakasuup nivinngaagaluarnera. Tuppiamaasiit allagarsiussaq peersimavaa nusullugu.
Kina alla taamaaliussammat? Nakasuk Eqalunni naalagarsuuvoq. Naalagaassutsilu taassuma inuup tuimiugaa. Taamatut Saaraq isumaliorpoq.
”Sysselmanditut uanga isumaga allaavoq,” Nakasuk oqarpoq, soorlulu nipaa sajulaarluni, ”tamatuminngalu ajoqi palasilu nassuiaatereerpakka. Isumaqarpungalu palasip isumaqatigigaanga.” Taama oqarlunilu Nakasuup palasi isigeriarlugu aamma Saaraq qiviarpaa, akimukajaaq isaasigut toqqarlugu, oqarporlu:
"Palasilu isumaqatigiippugut Tuppiap aallarsimanerani John Schmith ineqassasoq palasikkunni!”
Oqaatsit taakku Ujuup siutaanut pulapput annernarlutik. Ilumut allaneqanngilaq soorlu tassa siutit anorimut supitissimallutik annernarsisut, annilaanganarsilluni qanoq isiallakkunik marniliulernissaat. Tassa maannakkut Ujuup misigisaa taamaappoq, una eqqartuussisoq oqaluttoq tusarnaartillugu. Palasikkunnut imaluunniit allanut nuutsitaanissaq pinngilaa. Tassaliuna qimaavimmi Tuppiap Saaqqallu qimannissaat saperlugu Ujuut taama isumaliortoq.
Inigisaq sungiullugulu eqqissisoriniarluni iikasik allamut nuuttaraaq, nammineq piumassuserinngisamik, allalli taama pisitsinerannik. Tassa pillakkap Akuamiup isumaliutai erloqinartut.
"Saaraq, isummat tusarusupparput!”
Taama Nakasuk oqarmat Saaraq eqqissivilluni akivoq: "Uagit isimarput naatsorsuutaanngitseq paasivarput. Apeqqit taanna Tuppia ajernani tikippat inittaanut apeqqitigigijik!”
Aasiit Nakasuk oqaranilu qatimaluinnarpoq. Taamaalisorlu taqqama igaffikkut isaariaani silarleq ammarpallariarluni isertoqarpallappoq, atalu tukkarsorpalua. Querasaarpallakkami ilisarnaallak, Sakiu. Igaffimmut matu ammarpallariarlugu suaamerpallappoq: "Ha’lår...! Ineqarpa?”. Tassa Sakiup ha’loortaasia.
Nerisarfimmiittut qisuariartoqaratik naalaaginnalersut, palasi ajornaqaarngaasiit qungujoreerpoq. Taassumami Sakiu nuannarisuugamiuk. Aappassaa taqqama igaffimmi suaamerpallappoq: "Ha’lår...! Inimmik!”.
Allaanngilarmi illarsaarisoq. Ajoqi qungujuttoq palasilu nunulluni nipaqanngitsumik illalersoq takullugit Nakasuk nikuippoq suna tamaat sakkallugu. Ingerlaannaq igaffimmut matu ammaraalu taqqama ingasariaannarpoq: ”Ha’lår...!” Qularnanngitsumik tupannermik ilallugu. ”Ineqarpisi?”
Matup ikersisimarngata nalaaniimmat palasip takusinnaavaa Sakiu, kuustinnguanik tigumiarluni qeqartoq paarsuarmik suunani. Silammut suaamivaa: ”Inuit tamassa!”
Taamaariarmat Nakasuk assersuiunnaarluni illuartorlu matup ammarngani Sakiu saqqummerpoq palasip isigisaanit allaanerunani, paaq, suna tamarmi paaq. Isinnguiliuku qaammaallakkaangamik. Ammaqquullunilu allamik oqanngilaq: ”Appitsissaarippisi?”
Palasi illaqqajaalluni akivoq: "Appinniarit, ilaassavatsigit!” ”Ila, naamik, erinaqanngilanga.” Assanilu paaginnaat toqqusaani tagiarpai. ”Taqqamunga allaat paaqarpalikkama.” Nakasullu saappaa oqarluni: ”Una kissarsiit paavialerakku. Ajinngila?” ”Paaviarniaruk, nipaarsaarlutit. Ineruit utaqqigina!” Niuertorutsikkunni paaviaagaangami naggataatigut pisartakkani, sikaaq imertarfimmullu silaqanngitsoq, eqqaallugit Sakiu piutserluni oqarpoq: ”Ullumikkit svineri ingasappoq. Paaq angeqaaq!” Sakiu oqalulunnguartoq Nakasuup igaffimmut mattuppaa issiavimminullu ingilluni.
Sysselmandip sulinera nangippoq, inuttarsualu qungujussaqanngilaq. Imunga issiavoq nipaqarani. Taamaalluni anersaarulullaaraaq. Nakasuk taamaaginnalermat, killoq palasi pikkutiummerluni pilerpoq:
”Ilumut Jensenilu isumaqatigiippugut John Schmith uagutsinnut nuukkallarpat tamatsinnut pitsaanerussangatillugu. Rigmorilu oqaluuppugut apeqqutit assigiinngitsut sammillugit. John Schmith uagutsinnut tikilluaqquarput. Taamaaliorpugut ikinngutivut Saaraq Tuppialu oqilisaakkumallugit. John Schmith ineqassaaq qaliani, avannamut isuani. Uagutsinni ineqarnissaa qanoq sivisutigissanersoq naluarput. Tuppia ajornani tikippat apeqqut taanna isumaminik aaqqissasoq naatsorsuutigaarput.” Nakasuup isersimasut nikittaallugit qiviartarpai. ”Kina qanoq oqaasissaqarpa?” Ajoqilu nappaammat Nakasuk oqarpoq: "Ajoqi!”
”Ua’ pijimasaraara telegrami aqqutigalugu Tuppia piaartimik kalerrinneqassaseq matuminnga aalajangijissamik.”
Ujuut nakalatsissaqqaartoq kisimi pinnani, allat tamarmik Saaraq qiviarpaat oqarsiisutut illugu. Saararli oqaranilu niaqquminik sikisaannarpoq ajoqip oqaasiinut isumaqataanini nalunaarlugu.
Niuertorutsikkut nerisarfianni ataatsimiinnerat sivisunngilaq. Kisianni Ujuumut misinnarpoq sivisungaarami soorlumi naassanngitsoq. Isersimanini tamaat alla isiginngilaa, atiniuna kisiat.
Eqqarsaatinilu kisimi pigai.
4.
Rosa oqareermammi unnukkut Saaqqami puisip neqituupput Mette ilagalugu. Oqarpiassanatik neripput nerisatik mamarinermit. Taakku meeqqat nukarliit kisimik oqalutsitsipput, pingaartumik Hansertaat. Neqimik aammaloortuarluni pigaluttuinnarmat ilaanni arnaata oqarfigisariaqartarpaa: ”Aansiaa, qappijeraatiinnarnagit, ilivamik tamualligit nerissuutit!”.
Nakasuk palasikkunni unnukkorsiortoq Saaqqap nalunngilaa, palasip nuliannguanit tusareeramiummi. Ullup qeqqata siorna Rigmor aqqusaarami taama oqaluppoq. Arnat taakku silatuut, Saaraq Rigmorilu imminnut ikioqatigiittuupput, oqaasilissuunatik, suliassat naammassiniartarlugit tamatigut ajunngitsussaq siunertaralugu.
Palasip nulia tassa Ujuup arnarsiarilerpaa, qanorlu sivisutigisumik pinerpoq. Saaraq aappaatigut qujavoq Ujuut palasikkunnut nuulermat. Nalunngilaa Rigmorimit ajunngitsumik pineqarumaartoq. Saarassilluni isumannaajaavoq, Ujuut atisamigut tujormeqqunagu tigusassai tamaasa misissoqqissaarlugit. Kamiit Ujuup ulluinnarsiutai kammiorpai aqagu ullaakkut atinissaannut piareerlugit.
Nerinermi atukkat errorlugillu Rosa Mettelu torersaapput, oqarpiassanatik, ulapinneq kisiat pigalugu. Inimi ilorlermi meeqqat taqqama imminnut sammerpalupput, nerilluareernerup taama pimmatik imminnut pinnaattoqaratik.
Pillagaq Akuamiu qaliani iniminiippoq Fali isersimasoralugu. Issiaveqanngimmat marluullutik siniffik oqorutaajarsimasoq issiavigaat. Eqalunnut tikikkami nassatani taakku suli pigai, illerfinnguaq illuttut tigummivilik poorlu oqorutinik imalik. Matup killinganut ilisimapput tigoriaannaallutik.
Tuppia maqaasinaqaaq, tassa Falip isumaliutaa, Ujuut isigalugu, nalunagulu eqqarsaammigut naalliuutilik, naluleramiuk qanoq oqassanerluni. Taamaattormi Ujuut oqarfigaa: ”Tuppia tikippat suut tamarmik ilivarsissapput...” Kisianni Falip nalunngilaa tuppallersaat taamaattoq massakkut Ujuumut iluaqutaanngitsoq.
Sumik oqimaatsorsuarmik nammataqartutut ililluni Ujuut nikuimmat Fali aamma nikuippoq, paasigamiuk Ujuut aninialersoq, oqarfigaalu: ”Aqagi pisarnitsitut ullaarerlita aallaritta unnuijimaarpugut, aqagivagi tikillita.”
Ujuut akinani niaqquminik angiinnarpoq.
Niviarsiaqqat, Dora siulliulluni Makkalu, iniminnit anillapput anisoqarpalulersoq kalerrillutik. Taavamiuku Fali Ujuullu aninialersut illerfik poorlu nassarlugit. Ingammik taanna Dora arajutsiumanngilaq. Arnilumi oqarfigereeramiuk Ujuut palasikkunnut majualerpat ilagiumallugu, erniinnaq kavassersulerpoq.
Kamiit aqagu ullaakkut Ujuup atisassai Saaqqap Doramut isaallugillu oqarpoq: ”Illit uku tigimiarniakkit!”
Soorlu saniani Makka kisimi pisussaq: ”Anaana, uangali ilaalanga!”
”Ilaginiakkit! Dora nukkat qimassanngilat. Fali ammukalerpat angerlassuusi!”
Igalaat killinganni, nerrivimmut talilluni Mette issiavoq pisullu tamaasa isiminik aliannisunik malittaralugit. Maannakkut kissaatigisaa annerpaaq tassa Ujuumit pakkunneqarnissani. Metteli nikuinneq saperpoq, ersitsumik Ujuumut asanninnini takutikkuniuk Saaqqap niviarsiaqqallu qanoq isumaqarfigissagaanni nalulluinnaramiuk. Isigaa Rosap Fali oqaluukkaa nipikitsuliorluni.
Meeqqat inaannit taqqama nukarliliaq qissaserpallammat, arnaata tuaviinnaq iserfigaa. Taqqama Saaraq oqarpallappoq: ”Aansiata nukanngivit suvijik?”
Ujuut kiserluinnaat Mettep isigaa. Sapileramilu Mette kiisa nikuippoq kiatimi ikianiititani passutiitigalugu. Ujuut tikillugulu kiatimi ikianit ammuppaa pappiara qaqortoq, allakkat puuattut pertitigaq. Oqaranilu taanna Ujuumut tunniukkamiuk Mettep qajassuarluni assaminik Ujuut ersaagut tagiarpaa, allallu maluginngisaannik sigguni inngitsiarlugit.
Kunissineq taanna eqqaamallugu unnuk taanna pillagaq Akuamiu siniffimmi sungiusimanngisamini innangavoq, inimi, palasikkut qaliaanni. Qilaaq kisiat isigaa, sakissaminilu pakkusimavai Mettep unnummut tunniussai: Mettep assinga pappiaralu Mettep allaffigisimasaa.
Qallunaatut allassimavoq: Jeg elsker dig!

Sakiup ulluani
1.
Ulloq innagooq, junip ulluisa 14-ianni ullaassakkut nalunaaqutaq sisamat qaangilaara Sakiu inuusimavoq, asulu issialluni. Taamaakkami silarsuarmut aniniarnera arnaanut naalliunnarsimavoq. Taanna, issialluni inunngorsimanini Sakiup assut persuarsiutigisarpaa, oqartarporlu:
”Ilimijiinera tamaat, qaammatini qulingilivani, naammatsillinga issiareersimagama anersa iniinera aterpara issiallinga!” Tassa ilisimaqqissaarniatut Sakiup oqaaserisartagaasa ilumoorussat ilaat.
Sakiulu inuunermini issiaannarsimanngilaq, ilaana.
Ulloq manna 54-inik ukioqalerfini qaasoq, ullaannguaq uippoq, unnuaammat sinini eqqissinartoq naammatsereerlugu. Siniffimmini nerfalalluni assani paarlappai, qinnullu qujaniut nipaatsumik qullartillugu. Tussiut uiggiussaa inip iluani nipikitsunnguamik tutsiuppoq, nipikingaarami suunersoq nalunarluni. Oqaasertaali kingulliit tikikkamigit Sakiup erinnani iluarsivaa sapinngisaminik erinarsorluarumallugit, misigigami qujaniarnermini oqaatsit taakku tulluartuusut: ... pigaakkimma, taamattaaq ullumi... saammaallutit najorumaarparma.
Inuunerup ilaani ullormik pingaartumik nalliuttoqartillugu eqqaamanninneq ileqquusarpoq kikkunni tamani, Sakiumissaaq.
Asimioqarfinnguami meeraanini eqqaavaa, kisianni sivikitsumik. Illunnguami issunik ujaqqanillu qarmalimmi Sakiu alliartorpoq qatannguterpassuaqarluni, niviarsiaqqat sisamat nukappiaqqallu aamma sisamat, nammineq tallimmiulluni.
Ajoqi tiguinnagaq atuartitsisoraat. Qaanniveqarpoq atuarfiup eqqannguani, sissamut qanittumi. Sila qajartorfigikkaangat ajoqi allaaneq ajorpoq eqqatigut tuugaq, tassali aallalerinermit. Ataasianngilarlumi atuartut qimaannarlugit aallarluni, taakku isumaminnik pissammata. Kisianni palasi takuniaalluni tikittussaq ilimanarsisorlu ajoqi atuarfimmi ulapittaqaaq, allamimmi pisussaqanngimmat.
Ilaanneeriarluni iivangkiiliulersaartumik allamik tikittoqartarpoq, tassalu ajoqersuiartortitaq noorleq, assut kalaallisut pikkorissoq, Helmut Stachiminngooq atilik. Sunaaffa ernersiassamik eqqasuttoq, ajoqersuisoqarfimmut angerlaallugu perorsagassaminik.
Taamaalilluni Sakiu ernersianngoratarpoq ajoqersuisumi, ateqalerluni Sakæus Stachimik. Angajoqqaavisa erligisimanngilaat, naammattunimmi qitornaqaramik. Una pinaasertunnguakkuluk, qianngarmilu toqqortertoq soqutiginngilaat, inersimasut aalajangiinerat atussammat.
Allatut ajornartumik Sakiu tamanut maleruutiinnarpoq, atukkanilu tamaasa naammagalugit meeqqap naalagarsiornera pigalugu. Helmut Stach upperluartuuvoq, qinuneq pingaarteqalugu. Inuunerlunneq eqqaajuartarpaa maani nunami perloqqusaassutit annersaattut. Arnaq angullu katissimanatik unarujoortut paasigunigit erniinnaq Toornaarsivik taasarpaa, sioorasaarutigalugu, taanna ajortulisut tamarmik inigigaat oqaatigalugu. Aamma pujortartut suutinnerpai iluarinngingaaramigit.
Helmut Stach Sakiup najulerpaa atuarfimmut isernermi kinguninngua, taamalu ilinniartitsisorilerpaa ilaatigut tyskisoornermik. Sakiu poqersuugami kiisa aamma tyskisut oqalussinnaalerpoq. Perorsaasimilu Helmut Stachip nukappiatoqaalluni inuunera ernersiaata tamangajaat ativaa, arnat soqutigivallaarnagit, kisianni ikinngusiussinnaallugit. Kiisa ukiut nuliarnissamut periarfissat aamma tassa qaangerpai Sakiu suli nukappiaassaqqaartoq.
Tamatuma nalaani angutisiaa tyskeq nunaminut Tysklandimut angerlarpoq Sakiu qimallugu, isumaqarami Sakiu nunavimminiikkuni pitsaanerusumik ingerlajumaartoq. Helmut Stachilli pakatsissutaa annerpaaq tassa Sakiup ajoqinngunngitsoornera, taamatummi neriulluni ernersiarilersimagamiuk.
Angutisiami inuunera tamangajaat Sakiup ativaa. Atinngilaali Helmut Stachip upperluarniartutut inuunera ingasattutut isigisani. Sakiu assortussaanngitsumik isumaqarpoq uummatip ilorpiaani inuit tamarmik ajunngitsuusut, ilami ajortilissuartut isigisanut allaat. Oqalunnermut ilanngullugu Ajortorsuup aqqa nipituumik taallugu oqaasipilukkaluaraanni aamma ajunngilaq, tassa Sakiup isumaa.
Taamaattumik Sakiu inukuloqanngilaq.
Ullumikkut kaattoqaranilu oqaaserluttoqassanngilaq. 54-inik ukioqalersoq ullaaq taanna ileqquni atuinnarlugu makiaarpoq kaffiliuserlunilu. Ininngua tamarmi qasaarpoq, naqqa asarlaajulluni, tassamiaasiit Rosap Jakkullu suliaat. ”Inuuvinni iterluaqqullutit!” Jakkup oqaasia taanna Sakiup eqqaavaa. Tarrarsuussuani saakkamiuk takuaa taqqama 54-inik ukiulik, atisani pitsaanerit atillugit qeqartoq, ulloq aallarnikkani isumalluarfigeqalugu. Imminut sakissamigut pattalaarpoq iluarusuttup pianik.
Ullaajoqimmat inummik aneertoqanngilaq. Illulli amerlanerit putsersitereersut Sakiup isigai, illunnguami saani qeqarluni ullaap alianaatsup silaannaa minguitsoq najuussortillugu.
Fastelaaja ullumikkut sulissanngilaq Nakasuup pilluaqqussutaanik. Rosa Jakkulu aggerniarput kaffillerneq isumagissallugu. Kissarsuutip qisussai tamarmik piareersimapput, Nakasuullu ajunngisaarluni aamarsuit pooq tunniussaa, silami tummeqqat killinganniittoq suliluunniit ammarneqanngilaq. Isumaannarmigut suli aammalu qujagallarujoq ulloq inuuik ajunngitsoq pillugu. Sakiu isumaqarpoq inuuneq taama nuannertigimmat naammattumik qujaneq ajornartoq.
Pujortaguummerpoq. Uatsili, kaffi qalaqqaarallarli! Taama isumaliorluni Sakiu illunnguaminut iserpoq.
Ulluinnaammat soorunami kikkut tamarmik sullipput, amerlaqaallu aallarsimasut aalisariarlutik, piniartunummi allaat aalisartaleramik. Ulloq sunngitsoq umiaasaararsortut amerlanerit tikerarput naammattunik amusisimallutik, imaami eqqaralannguartik aalisagaqarmat.
Inuuvimmini ullup ilaa Sakiup atorpaa aalisartunik tulaassuisunik alakkarterilluni. Taamaalluni aamma aalisakkerivimmi sullittut ulapputeruttulersut iserfigai.
Puttutiinnartoq nillerappaat, alla nipiginagu Sakiu, pillivarit! Ilaluaasiit nuannareqaat. Aammami taama qasaartigaluni aalisakkerivimmut iserneq ajormat, taamaattoq takullugu amerlaqaat quiasuttut. Tamaannga arlaannit ilaat kinaanersoq oqarpallappoq: ”Sakiu Nakasimmilliinniit ataqqinarneruvoq!” Oqaatsit taakku tusarlugit nillerrakkamik nipi! Illarpalaarsuarlu, - nuann’!
Sulilu nuannersup Sakiu malersorpaa. Rosap tuneriallaraani Falilu tunissumminnik - ila, tupinn’, annoraaq qaqortoq! Naammagingaaramiuk naamiluunniit ippinnanngilaq. Nakasuk palasikkullu isertussat naapertornarsilermata Sakiu qaqortumik annorasserpoq Rosap isigigaani. Tarrarsuussuup saavanut qeqqilluni, taannaqa tassani imminut umerulerpoq, kiisamilu oqaatsimik ataatsimilluunniit nillerani.
”Qujanaq naammagigit!” Rosa oqarpoq.
”Qangamita’ qaqortumik anneraaqarama puigerpara!” Sakiu oqarpoq.
’Tulluaraat!”
”Qujanarsivaq!” Sakiu taama oqarami sallaaqaaq, killitsisimagami.
Sakiullu qujaneri qalleraatiinnalerput. Rosakkunnit annoraartaani atisimatsiaannaraa, Nakasuk, palasi Rigmorilu iserput. Rigmorip tunniuteriallaraa poortugaq, qituaartuinnaavoq. Aamma poortugannguaq Nakasumminngaanniit, sunamitaava?
Palasikkunnit pisani siulliullugu! Ammarlugulu Sakiu allamik oqanngilaq: ”Ukunnguit, sooq taama pivisinga!” Soorlulu Sakiu allamut nittaavissaqanngitsoq, pisaani Rosamut nittarpai oqarluni: ”Takivat, takivat! Alersitaartinga oqortorsuarnik!”.
Palasikkunnit alersersuartaani inisseriarlugit poortugannguaq Nakasuup tunniussaa tiguaa, tunisisorlu kiinaagut qiviarlugulu Sakiu sallaallillarluni aperaaq: ”Aamma taanna?”
”Soormi?” Nakasuk qungujulalluni aperaaq.
Poortugaq Nakasuup tunniussaa tikkuusiullugu Sakiu silammut tikkuarpoq, oqarporlu: ”Taqqama silamiipput tunissititit aamarsivit, suliliinniit ilanngarneqanngitsit. Ila, ila massaalaa!” Taama oqalulunnguarluni niaqqilu ileqilatillugu Sakiup Nakasummit tunissutisiani ammarpaa - pujortaat nutaggarik, qangami qillinnguarsi!
Sakiu uissuumminermit maluginngilaaluunniit tyskisoorami: ”Dem Himmel sei gedankt!” Taama oqarlunilu isersimasut qiviarpai, naaserarlugillu isigeriarlugit oqarluni: ”Herzlichen Dank, gute Freunde... Uummammit qujanaq, ikinngitit ajinngitsinaa!”
Isersimasut tassani quiasuupput, annermik palasi. "Sakiu taamaakkami, allamiut oqaasersui nalunaruttortut sapinngilai!” Palasi taama oqarmat Sakiu nilleranilu. Soorlu immaqa aserujasumik tigumiarluni pujortaatitaani ilivaa tunissutisiami allat akornannut.
Nerrivinnguaq Sakiup nammineq sanaava, eequjalaaraluarluni qaallorimmik Rosap atukkiussaanik qalileriarami akimmavissimasoq kaffeqarlunilu kaageqarpoq Rosap Jakkullu iffiugaannik. Tassunga pillutik qaaqqusat kaffisortut Sakiup aliikkusersorpai. Tyskisut oqaloqquppanni qaqutigut tamaana oqatsiassooq, pujortaannilu pisoqaq iperassanagu. Tyskimik angajoqqaarsiaqarnera nalunngitsorsuullugu palasi aperillattaartoq, Sakiullu akisaraa, taamaalluni Nakasuk sallaaqaaq aperisoq:
”Sakiu, soormi ajoqinngunngilatit?”
”Ila, ajeqiigalivarpunga,” Sakiu akivoq. Ilanilu oqartoqaratik tusarnaaginnalermata pivai: ”Palasip nalinngeqaa. Palasinngivaq, ilaa!”
”Illimmiuna oqaluttuukkimma, qanga pinerpoq,” palasi akivoq.
”Nunami ininngerfinni avani ajeqiigalivarpunga,” Sakiu pilerpoq, ”aatsaammi ilumut ulimaannagaallinga. Arnat ilaat meerartaartikkakku marlinnik. Ajeralinga soraaqqummannga soraarama.” Eqqissiffaarilluni Sakiu taama oqaluttuarpoq, soorlulu silarsuaq ajortoqartinngikkaa.
”Naammi taakku?” Nakasuk taannaqa paasiniaalerpoq.
”Kikkit?” Sakiu aperaaq.
”Arnaq taanna. Aamma meeqqat.”
”Taavageeq!” Ilanagulu Sakiu pujuallakkami qangali qasiallak!
Apeqqut taanna sammineqaqqinngilaq. Iluanngilarlumi nalliuttoq nuannaarnerani akornusissallugu, taama ittut eqqartornissaat ullormi matumani tulluanngitsutut issorinarmata. Taamaattumik Nakasuk nipangiinnarpoq.
”Kaffiinnaq iniip iniitiginngilaa!” Oqaluutigaluni Sakiu qaqortumaartoq siniffiup ataani passussisoq, ammuteriallaraa puiaasaq. Nittarterlugu isersimasuni pilerpai: ”Nammineq immijigara, 54-inik ukijeqalernissannut toqqortara ilangissavarsi. Ua’ immiarterfinnik takinngisaannarama, - tiiterfissinnut!”
Namminerlu imerfinnaani erngussuaq ilisivianit tigullugu imminut kuiseqqaarallarujoq. Ilaminullu kuisissasoriniarlugu taavaana nerriviup qaanut puiaasaq iligaa pujortaannilu oriarlugu. Erngussuaq isikkorloriarlugu taamaalluni Sakiu oqarpoq: ”Ooqattaalaarallarlara, ajinngikkima ilissi pissuusi!”.
Qaaqqusat Sakiup immiugaa mamarnerarpaat, ingammik Nakasuup. Taassuma ooqattaaraluaannaq qangali naqqinnaatereerpaa. Immiukkani nersorlugu oqaluppalaaleqimmata Sakiuaasiit nipaaginnanngilaq, oqarpoq: "Ataatasiama Helmut Stachip takisiigininga immiartertinga, tassaasiit oqassagalivarlini ’Toornaarsuk naalappiuk qajoq ajortoq tunniummagu?’!” Malaannarlunilu illalaariutaa puiaasaq imaarnikoq Sakiup simippaa, kissarsuutillu eqqaanut natermut ilillugu.
Kiammik ipileraluarluni taamaattoq Sakiu saalisanngilaq. Qaqortuni peerusukkaluarpaa kisianni pulaartut pillugit atuinnarlugu. Rosamut qiviarnini naammattoorlugu takuvaa palasip nuliata Rosa isussuukkaa, taannalu qungujulalluni anngaasorujussuaq. Nakasuk palasilu nipikitsumik qallunaatut oqaluuttut Sakiup paasinngilai.
”Sakiu, unnugu nereqatigisigut!” Palasip nulia oqarpoq. ”Sumi?” Sakiu aperaaq.
”Uagutsinni. Palasip illuani.”
”Aalla’ ukunnguit, aamma soormi...” Qanoq qujassaluni Sakiup nalulivippaa.
”Qaa!” Palasip nulia tassani kimigiisilerpoq. ”Sutorusuppit?” ”I-hii! I-hii!” Sakiup taamatut nipeqarnera illarneruinngilaq. Qanornguna oqassalluni naluliinnaraa.
”Sakiu, qaa, ilaa!” Palasi oqarpoq. ”Unnugu uagutsinnut qaaqquatsigit!”
”Ilami aamma ua’ qaaqqusalikasaavunga!”
”Qaaqqusatit qassinut aggissagamik?”
"Kalaallit nalinaaqitaat najeqqitaralugu arfineq-pingasunut!” ”Arfinermut nereqatigigutsigut suli arfineq-pingasut kasunngikkaa qaaqqusatit ornissavatit!” Ajornaqaaq palasi uteriillivippoq, nuliilu oqarfigaa: ”Ilaa, Rigmor, arfinermut nerisinnaavugut...”
”Tassami,” Rigmor oqarpoq, ”Rosa Falilu aamma nereqataassapput.”
”Qaami!” Tassani Sakiu nangaajunnaarpoq. ”Qujanarsivarngaasiit!”
”Sutorusuppit?” Palasip nuliata taanna apeqqutigaa, qassissaa pinerpoq.
"Suaasaaqqat!” Sakiu akivoq.
”Suaasaaqqat? "Palasip nulia apereqqippoq, ”aamma?” "Meeraallinga nallijikkaangama angitisiarsivarma Helmut Stachip tassa igaannaavi, suaasaaqqat ilivamik seqquluttullit!” ”Taavami tamakkutussuugut!” Palasip nuliata Sakiu taama neriorsorpaa.
Suliluunniit ualilluanngitsoq aalisariat tamarmik tikerareerput. Pinngitsoqaratillu usorsipput pisarsuarminnik. Qujanaqaarmi qanittoq saarullilissuummat. Fali Ujuullu aamma naammassereerlutik, atisat aalisariutit atorlugit niuertarfik iserpaat, pisamik allagartaat Luutiviip atsiugaa nassarlugu.
Niuertarfik inoqaalummat Marti ikiortaalu Tuppiakkut paniat Dora ulapipput, Marti akilersuisitsiitigaluni Doramik ajoqersuussisoq. Dora nalunanngilaq nalorsartorujussuaq. Tamaviaarporli pikkorinniavilluni, isigisummi amerlammata kukkuguni ajussaqimmat. Amerlaqaalli Doramik inequsuttut. Ilaat kinaanersoq oqarpallappoq: ”Naa-naak Tuppia! Qujagisanngivit kiffiullugit!”
Aasami atuanngiffik meeqqat annerit atortarpaat assigiinngitsunik kiffartorfigalugu. Sukalanerit sulisarput allaat inersimasut suliaat oqimaatsut sapigarinagit. Dora kisitsisinut poqersuummat ilisimaaralugu Martip immikkut qinnutigisimavaa, Saararlu akuerseriarmat, Nakasullumi aamma, taava tassa Dora niuertarfimmiilerpoq, sapinngikkuni aasaanera tamangajaat tassaniissalluni. Saaqqalli Marti ilisimatippaa, aallaartalerunik Dora ilagisassagamikku tamanna sianigiinnaqqullugu.
Pallunngavimmut pilluni Marti naatsorsuisoq utaqqillugu Falip oqamiffigaa: ”Unnuguaasiit supputaasassuutit, qilanaarnaqaaq!”
”Sannavikasangaasiit taanna kisimi... Kingillermik naallijeqaanga, pujoralassivarmik!”
”Sanerlivassavarput. Annissivisit takivakka.” Fali oqarpoq, Martilu aperaa: ”Soorunami Sakiu ornilaarimaarpat?”
”Ila, ila. Arfineq-pingasit taavai.” Naatsorsukkanilu ineramigit Falip saarulleerutaasa akii tunniuppai, koruunit naammattut, aperaalu pisiniaruni susissanersoq.
Tunuleriiaat sanileriiaallu akornannut pilluni Ujuut utaqqisoq, kiisami tullinnguukkami piareerpoq aningaasannguit pisiutissani tigoreerlugit. Aarimmi, Dora saavanut qeqqippoq aperalunilu: ”Susiniarpit?”
”Sikaritsit, Cecilit, ikitsisillu!”
Taakku Ujuup pisiariniagai tigullugillu aamma Dora aperaaq: "Allamimmi?”
”Allamik naamik...” Ujuut oqaluppoq nipikisaarluni. Akissani Dorap tigullugillu Martimut tunniummagit tikkuarmanilu isigaa. Taaka Marti akunnattuungasumik pissuseqarluni isigisoq, aarit ornigileratarpoq. Ujuut saangerlugulu Marti aperaaq: ”Cecilijissappat?”
”Aap!”
”Sakiumununa tunissitissarisoraligit. Ceciliterneq ajermat.” Aningaasannguillu Ujuup utertussai tunniuteriarlugit Marti qimaguppoq. Ujuup pisiani kaasarfimminut toqqorasuarpai Falilu alakkarterlugu. Taaka pisiani pakkusimallugit oqaluussaqartoq takuaa, qungujulallunilu illartartoq, qularnanngitsumik quiasulluniaasiit.
Ujuut tunuarterpoq pisiani kaasarfimminiittut assamminik patissimallugit. Aatsaallumi Ujuut pujortalinngilaq. Qanga Akuani inuusuttuaraalluni pujortartarpoq. Niuertarfimmiunik pissaarukkaangami issuatsiaat panernersiorlugit pujortartarpai, pappiarakujuk imusivissaq qanoq ikkaluaraangalluunniit tassa naammagisarlugu.
Pissaarutivikkaangami aamma tupatussaartarpoq allatut ajornartumik naammagalugu. Pinaveersaarnermi taama ajornanngitsigigaluarpoq Ujuumi. Taamaattumik Tuppiakkunniilerami Falilu angalaqatigisalerlugu, tamarmillu pujortanngimmata, taava inunnut taakkununnga ataqqinninnini takutillugu Ujuup tupa taamaatippaa.
Ullumikkulli misigisimavoq sikaritsi pinngitsoorsinnaanagu.
Ilumummi Sakiu ilumoorpoq, qangaana palasikkunnut iserluni inersuaq aqqusaaramiuk ima oqarmat: ”Hii, inersivat! Immaqa taama akilikitsiimik kaaviffigaligi, killormuuginnaq!”.
Suli tassa Sakiu qaqortumaarpoq, naamiluunniit ippanneqanngilaq. Sajaak! Issiavissuarmut ingissimavoq, iluatannissani tamaat sikaatuataarluni. Inuuvini ulloq taama atorpaa, misigisimalluni soorlumi kikkut tamarmik ittummap qeqqaniitikkaanni.
Unnummullu nerilluakasippoq. Qanga meeraalluni mamarsaatigalugit nerisartakkani suaasaaqqat seqquluttullit palasip nuliata siulliullugit sassarmagit sunaana Sakiumut nuannersoq taamak angitigisoq. Palasi kisiat ilagalugu inimi eqqissilluni issialerami iikasik oqartaraaq:
"Suaasaaqqat seqquluttullit taqqama aninavianngillat!”. Taakku kisiisa Sakiup taasarai, uffali aamma savap neqaa siataq Rigmorip sassaalliutaa naammatsilluni neriffigalugu. Palasillu oqaasia, "Qutsappakkit!”, tusaavaa, Sakiumut aanngasingaarami soorlumi inimi allamiippaluttoq. Ajornaqaaq, suaasaaqqat seqquluttullit kiserluinnarmik Sakiup isaaniilerput, uffali palasikkut inaanni takusassat alutornartut taama amerlatigigaluartut.
"Ullumi Nakasik oqqassaariseq nalinanngilaq!” Sakiup taama oqarnissaa ilimaginnginnermit palasi uissuummilluni aperaaq: "Suna pillugu?”
"Taanna arnaq meeraqarfiga, - meeqqakkali...”
Una oqaluttoq sallaagilerlugu palasip kiinarsiorpaa, malugaalu Sakiu ukisisoq, nalunarani eqqarsaatai qangarujussuaq pisunut isoqartut. Tassani palasi oqarsiilerpoq. Sakiuli nipaarlooqaaq, kiisami. Palasip arnaq taanna nalunngeqaa, ernerilumi. Tamarmik taava Nuummi. Arnaq ueqarpoq pingasunik meeraqarfigisaminik, aamma Sakiumit erneri tamarmik nuliaqarput qitornaqarlutillu. Nalunngilaa Sakiup ernini attavigisarai, taakkunanngalu tusartartoq.
Nalunnginnamiuk Sakiup ernini ernguttanilu nuannaarutigisarai, palasi naalaaginnaraluarluni kiisa oqarpoq: "Qujanaqaaq ernerpit nuannaartittarmatsit!”
Sakiu akinani sikisaannarpoq. Taamaalisoq nalunaaqutaq iikkamiittoq sianerpoq arfineq-pingasunut qiteqqulluni. Suliluunniillu siarngup nipaa aannganngitsoq igaffimmut matu ammarpoq, iserporlu Rigmor qungujoreerluni. Tikerminik qaaqqusisuinnaavoq: ’Palasi qaagit!”.
Palasi oqaranilu igaffimmut anillappoq nulii malillugu. Kaajallaannaq palasi iserpoq iniminullu ingilluni, Sakiup akianut. ”Mette, Jensenikkut kiffaat, aqqusaallatsiartoq,” palasi oqarpoq. ”Anivoq. Oqaqqugaanga inuuvinnigooq pilluarit. Ajuusaarporooq aggersinnaannginnami. Najukkanigooq qaaqqusigami. Ulapikkamigooq. ”
Akinanilu Sakiu niaqquminik angerpoq, palasip oqariartuutaa paasigini nassuerutigalugu. Imunga nipaatsoq oqariaatigalugu Sakiu aperaaq:
”Taannanngivaq naartusoq, ilumoornerlini?”
Apeqqutaa paasinngingaaramiuk qungujoreerluni palasip Sakiu saappaa aperalugulu: ”Kina naartusoq?”
”Taanna, Nakasikkit kiffaat.” Sakiu akivoq, nipaa perusoqarani.
Palasi qinerpoq igaffiullu matua qissimillugu, nalunarani tusaasussanut mianersortoq. Taamaakkami nipini erniinnaq sallaallivaa, aperaarlu: ”Kina oqarami?”
”Aasit taakku tusagartiit taama oqaatigaat!”
”Mette naartusoq?” Aperigami susoq palasip Sakiu qanilliimigaa.
”Aanngeeq!”
Taama ittumik tusassanganani palasi soorngunaana quarsaaqili. Tusatsiakkanik tunngavii nalunartunik siaruarterisarneq ila aamma eqalummiut nuannareqigamikku, palasi isumaliuinnarpoq oqaranilu.
Tassani oqassaarussullugu Sakiu palasilu issiassaqqaartut igaffimmut matu ammartorlu Rigmor Rosalu iserput. Sinngualaaqaat, nuannaarnerallu ukununnga angutinut soorlumi miloriussaq, tuppoq, ilumullu nuanningaarmat palasip Sakiullu eqissaralui paffa.
”Nalliuttunnguaq, immaqa qasuvutit!” Qungujulaannguaq Rigmor aperaaq.
”Naaggaliinniit!” Sakiu akivoq, iluarusunnini tamaat ersersillugu. ”Taakku suaasaaqqat seqquluttulinngivit ila mamaqigamik!”
Rigmor ingimmat Rosa oqarpoq: ”Pikku qalianiittut alakkarpakka. Aamma Sakiumut qaaqqusaagatta aneqqajaavugut!” ”Tuaviornasi!” Rigmor nangartaavoq. ”Aatsaat imaalivoq.” ”Tass’ aamma uanga arritsappunga,” Sakiu oqarpoq, nikuissasutut pissuseqalereerluni, ”nijikasaakka kingillijisaleramik, anersaakkit pijimassisera uffa siuaqqaseq.”
”Qanoq aatsaat 54-inik ukiulik,” palasi oqarpoq. "Aamma usi qitigiartussaavutit. Sannavikasammi qitissasut tusaamanarput.” Ajornaqaarmi, kiisa tamarmik nikuipput, Sakiu angerlarsileqimmat, qaaqqusanilumi pillugit. Sakiup palasikkunnut qujaniarnera killeqanngilaq. Assammiinerlu nuannarisuugamiuk oqaatsimi qujaniutit nipaat aanngariikatattoq imunga qeqartaraaq qujaffimmi assaa suli tigumiarlugu. Imunga iperartarinngilaa.
”Juutittagooq inuulluarili, aamma Ujuaansi,” Rigmor oqarpoq. ”Ullumi Juutitta oqarmat unnugu ilinnut qaaqqusaallutik.” ”Ilaana inuulluaqqutissavakka. Ikinngit Ujuaansi imminummiaa’ qaaqqugami. Tassaa’ immianngivaq naamagaa.” Taama oqarami Sakiu qitutsilluinnarpoq.
Tappika nalunaallillutik qalianinngaanniit aterterpalupput, Rosap illarpalaanngua oqaluarpaluttunit nipitunerulluni. Inimut matu qiveqqammat ammaqquuttut Rosa, Fali Ujuullu taamaallaammi Sakiup ilannguffigigamigit.
Aniasullu palasi nulialu kiserngorupput illorsuarminni. Rigmorip anaanatut pissuseq pigalugu asseq qiviarpaa, qitornamik niviarsiaqqat marluk nukappiaqqallu Danmarkimiillutik atuartut assingat sinilik, issiavissuup killingani nerriveeqqap qaani ittoq. Nulii isigiuaramiuk palasip malugaa nuliami eqqarsaatai meeqqaminniilersut. Issiavissikkamik Rigmorip asseq isigiunnaarnagu oqarpoq:
”Meerannguagut tappava Danmarkimi aallaqqajaalerput.”
”Ila, angajoqqaarsiaannut allattariaqarpunga,” palasi oqarpoq.
"Tassami,” nuliata akuersorpaa, ”allannginnerput sivitsorpoq. Imarpissuaq ikaarlugu aggertussat. Aamma tassa naalaarnissaq...”
”Maanimiut oqartarnerattut ’aasarsiigami ajernavianngilaq’,” palasi oqarpoq. ”Aammami aqqussua pisariugaluaqaaq aasaannarlutik maannarnissaannut. Uangattaaq erinitsaappakka.”
”Tikinnissaannut ullut kisippakka,” Rigmor oqarpoq nipaalu sallangerluni.
”Unnummut Sakiu malugaajuk?” Palasip nulii aperaa.
”Susoq?”
”Ukiseqqajaasoq.”
”Uanga maluginngilara. Aammami igaffimmiikkatta - Rosalu.”
”Kisimiittugut Sakiu oqariallarami Mette Brandt naartunerarlugu.”
Uini taama oqartorlu Rigmor quarsaarnermit susoq issiavimminit nikuingajattoq, tassali kiatini qeerratsingaaramiuk. Uissuummingaarami tassa oqaasia: ”Taamaattoqanngilaq! Kina oqarami?”
Siullermik palasip tuini qaffaallappai, taava anersaaruluppoq alla nipiginagu: ”Ork ja, ork ja... Inuinngooq nalunngeqaat, kikkuunerput...”
”Taamaassimappat, - taava?” Rigmor aperaaq. Uini isigaa oqarsiillugu. Taannali ukisivoq, sikaatukkani inussami akornanni pinnguaralugu. Soorlumi apeqqummut taamaattumut qanoq oqassanerluni palasi nalornisoq.
Kiisa aamma Rigmor apereqqippoq: ”Ujuup ilisimanerlugu?”
”Sooq Ujuut taaviuk?” palasi akivoq.
”Mette aallangajalersoq. Ujuut pillagaq... Inunnguit taakku qanoq siunissaqassappat!” Rigmor oqarpoq uimi apeqqutaa akillannguarnagu, oqarneralu nipikitsoq eqqarsarneraniippoq.
”Ataatsimut siunissaqanngillat,” uia akivoq, ”tamanna qularnanngilaq.”
”Ilami sooq?” Rigmor aperigami nipaatigut nalunanngilaq uimi aatsaannguaq oqaasianut taamaalilluni akerliliisoq. ”Sooq ataatsimut siunissaqassanngillat?”
Palasip nulii paasillugu assut oqalukkusuttoq kiinaagut isigalugu sallaallilluni oqarfigaa: ”Nalunngilat, Rigmor, Mette qallunaaq nunaminut angerlalerpoq maangalu uteqqissanani. Ujuut suli pillakkatut inuugallassaaq, inuttut piginnaaffii killeqassallutik piffissami sivisuumi.”
’Pillagaanngitsuuguni taava allaassagaluarpa?” Rigmor aperaaq.
Oqaranilu ileqimisaartuutigaluni palasip tuini qaaffaallappai.
”Tassa imaappa,” ajornaqaaq Rigmor assortuisoq pigaluttuinnarpoq, ”imaappa ullumikkut ukiut ’50-ikkut tungaannut ingerlavugut suli ajornartitaasoq kalaallip qallunaamik aappaninnissaa. Qassissaa taanna tusalerparput. Kiaana peqqussutaa? Tamakku kiap nalilertarpai. Illit kalaaleq uangalu qallunaaq ukiuni 14-ini aappariippugut. Ukiut 14-it matuma siornagut katinnialeratta kia’ apeqqutigaa qallunaaq kalaallimut katissinnaanersoq?”
”Qularnanngilaq inuit assigiinngitsuusimagatta...” Uini taama oqartorlu nuliata soorlumi mikiinnaraa: ”Illit Ujuullu assigiinngissutigaarsi Ujuut pinerluttuugami. Taamaanngitsuuppat suna assigiinngissut pigissagaluarpisiuk? Kujataani palasiusutit nunaqqatitta ilaat kalaaleq arnamut qallunaamut asannilermat kikkut tamarmik inerteripput avissaarnissaallu sulissutigalugu. Ilami - sooq? Inuit inersimasut marluk, aappaa kalaaliummat aappaalu qallunaajulluni, tamanna piinnarlugu asaqatigeeqqunngilaat. Kina imaluunniit suna tamatumani pisuua?
”Kina imaluunniit suna...,” palasi oqarpoq eqqissisimasup nipaa pigalugu, "suna pisuua? Kulturi. Maani kulturit marluupput, kalaallit aamma qallunaat kulturii, assigiinnginnamik kattunneq sapersut...”
”Kina oqarpa taamaalisinnaanngitsut?” Rigmor aperinasuarpoq.
"Kalaallit qaammaasakeqaagut,” palasi akivoq, ”nunarput nunasiaavoq...”
"Sunalu tamarmi kigaatsumik ingerlavoq,” taama oqarpoq Rigmor uimi oqaasiinut uiggiussaminik, nangipporlu:
”Uagut qallunaat kalaallit pivagut soorlumi aaku meerannguit, ilaa! Paareqqissaarlugit, sunut tamanut serniginiarlugit. Taanna sernissuiumanersuaq uagut qallunaat pigisarput, soornguna iperarumanngikkipput?”
”Tusaalaariarit, Rigmor, qallunaat kalaallinik sernissuiumanerat assortunngilara. Kisianni kalaallit uagut nammineq aamma piumasaraarput sernigineqarnissarput. Kommunerådeqarpugut landsrådeqarlutalu kalaallit qinigaannaviinik ilaasortalinnik...” Killeqqutiinnarlugulu Rigmor oqarpoq: ”Landsrådilu landsfogedimik, naalagaaffiup maani sinniisaanik siulittaasulik...” ”Aap, kommunerådimi landsrådimilu qinikkavut kalaallit piumagunik pissutsinik allanngortitsisinnaapput, taamaattoqartarporlu.” Taama oqarlunilu palasi quiasuummertutut isikkunillunilu nangippoq: ”Qanga kommunerådeqaleqqaarmat ilaasortat pingaartorsiortarsimaqaat. Aamma nasaqartitaasaramimmi qinngoqqutilinnguamik. ”
Rigmorip uini tusarnaaqqissaarpaa, tamatumuunali kiinaa qungujussamut qanilluni, paasisimallugu uiniaasiit qungujunnartumik oqalinnguatsiartoq.
”Naagga,” palasi oqarpoq talliminillu usserluni, ”unaana kisiat eqqaagiga... Avani nunaqarfiit ilaanni kommunerådimi ilaasortaq kinaagaluarnersoq oqartittaraat, ataatsimiinneq inertorlu oqarsimasoq: ’Sulilertoraluaqaagunaasiit’! Uffagooq aana ataatsimiikkuni sumik, sumik nillinngisaannartoq, qinngoqutilimmik nasallarluni...”
Quianavissumik uini oqanngimmat Rigmorip kiinaa pakatsisup pianik tasippoq, eqqarsaataalu allamiittut nalunarani. Taamaallunilu oqarpoq: ”Sysselmandeqarneq sooq maani atuunnersoq uanga paasineq saperpara. Pissutsinut tulluanngilaq.” "Maanimi atorfik sysselmandi atorunnaassasoq eqqartorneqalerpoq,” palasi oqarpoq.
"Aat?"
"Taanna una qinigaaffik naappat Eqalunni sysselmandeerutissaaq”.
”Taava kommunerådi kisimi atalluni?”
”Aap! Iluarsaaqqinnermi tamatumani Tuppia sulilluarsimavoq.” Taama oqarlunilu palasi nikuippoq. "Rigmor, silageqaaq timmut pisuttuarta. Silasunnimik naarusuppunga.”
"Qaa!” Qiimmaallaataa Rigmori silammut aallaraluarluni eqqaasaqartutut unippoq, oqarporlu: "Kristian...”
"Sunaana?” Uia aperinasuarpoq.
"Isumaqarama Ujuut pujortarneq ajortoq.”
Nuliami suna pigaa paasinagulu palasi oqaannarpoq: "Pujortarnermi ajorpoq. Soormi?”
"Ualimut sisamanngulersoq inaa alakkarpara inoqanngitsoralugu, sunaaffa aana isersimalluni siniffimmi nalasoq sinittorlu. Qularnanngitsumik siniffimmi pujortarsimalluni sinilersooriarami sikaritsitukkani natermut nakkaasimagaa, ikumasimalluni arsakuinnaq, naterlu qilutsissimallugu. Ikuallangajappugut!” Palasip akissutaa anersaarulunneruvoq avaanngusunnermik nipilik. Niaqualu uninnganngilaq, ileqimisaartortoq.
5.
Supputaasaq tallimanik salleriilik Martimaasiit nusuttukasiuaa! ’Qaarsut qalipaat - tammikaaleqaat’, saqisaaq eqalummiut iluamik nuannarisaat Rosap Falillu taparlugu torrallappaat, Sakiup ininngua aallariarfeqanngivissoq taamaattormi kisimiikkamik naammagalugu. Tassagooq utaqqiisaartut unnunneruppat Sannavikasammi qitinnissaminnut.
Ilaat kaffisuuttut Juutittap kaffiliaanik, ilaat immiartuupput qangali toqqortaralugit Sakiup siniffimmi ataaniititaanik. Ujuaansip immiaq nersualaarmagu Sakiu allamik nillinngilaq:
"Aalimannami angitisiama Helmut Stachip taasaraa Toornaarsiip qajiliaanik. Pisinnaallinga immijigara ooqattaartiiginijik allaanngitsimik putuuv-villini putussagalivarteq!” Illamulluaasiit saatippaa.
Taqqama illup silataani suaarpallattalerput: ”Martigeeq! Tuavi! Sannavikasageeq ammarpoq!” Tamarmimmi nalunngilaat Marti Sakiumi qaaqqusaasoq. Ajornaqaaq, Sakiu assortuinngilaq, massa illunnguamini Martip aliikkutaanera sakimmerigaluarlugu. Oqaannarpoq:
"Taparlivalerpata unnuup ilaa taakinnassuunga, ’Qaarsit qalipaat, tammikaaleqaat’ atilaarniarijik!”.
Supputaasani poorniaatigalugu Marti soorngunami akuersivoq. Sakiulu oqarfigaa: ’Pinngitseernammi tapariarniarna!” "Ilaana!” Sakiu neriorsuivoq. Annoraani peernialerpaa. ”Una peerniarlara kiakasaqaaq.”
Qaaqqusat qujallutillu aniammata Ujuut issiavimminit nikinnani kinguleruttoq takullugu Fali uterpoq, Ujuullu aperaa: ”Illimmi? Ilagissavisigit?”
’Mette aggissasoralugu uanga utaqqissuvara. Maaniissaanga,” Ujuut akivoq, ”Sakiup ajorinngippanga.” Kaffimillu najorsivoq, arrinanimi kaffisorami.
Sakiuli tununngasoq tusaasaqanngilaq saalisarluni ulapikkami. Avammut saakkami Ujuullu kisimiittoq takullugu uissuummimik ilallugu Sakiu oqarpoq: ”Hi’ - kiserngorussimavugut!” Ujuumullu qanillilluni ingippoq. "Assivakatakkama, saaligama pitsaajallak!”. Allaluaasiit passutinngilai pujortaanni pisoqannguaq imassallu, qangali qarlimmi kaasarfiinit ammutereerpai oqaluutigaluni: ”Aajinali pujortaatitaara, pinneq, kusanaq! Unali piseqanngivaq, mamaq, pikkinaq! Tupagoqigama taanna ikikkallarlara!”. Ujuullu aperaa: ”Qanermaanna, - pujortarpit? ”Suu, ilaannikkut pisarpunga.”
”Sumik?”
”Sikaritsitortarpunga. ”
”Uangakasalliaa’ sikaritsiiteqarnangali. Aamakku tunissitit pujortaammut imassarpassivit, hii... Ussakkakkit, takivigit!” Haarmiaa’, tunissutisiaasa akornanni tupat imassat amerlassusii. Sakiulu nangippoq: ”Uanga sikaritsitertaralivarpunga, kisianni qaarsillaatigineq ajerakku. Pujortaat tassa nuannarisara! Ajerinngikkukku takanna naammatsillitit kaffiserniarit!”
Ujuut akigami sallaaqaaq: ”Qujanaq, peqarpunga...” Kaasarfimminillu ammuppai sikaritsit poortat ilanngarsimasut. Ujuullu ikitsivoq, pissusilersornera tamarmi ilikkaannerungaarami pujortalernera Sakiumut sumilluunniit eqqumiiginarani.
KILLIFFIK 194 
Isersimasuni marriinnavissutut immat Sakiu nalornivoq qanoq iliornissaminik, aamma pasitsakkami Ujuup isersimaniutigigaa Mettep aggissamaarluni oqarnera. Unnulli manna palasikkunniilluni Sakiup tusarpaa aggersinnaanani Mettep oqqersuisimanera, qularnanngitsumillu Ujuup suli tusarsimanngikkaa Sakiu pasitsalerpoq.
Sakiu qanornguna iliorniassava... Imminut assersuuppoq Ujuup inuunermini misigisai tusartakkani takorluuleramigit. Taamaattumik ajunngitsumik perusuummerpaa - sumilli? Inoroorsaarut sunaassava? Sutortinniassavaajuna?
”Immiaminermik najerserusunngilatit?” Sallaallillarluni Sakiu aperaaq. Aperisaa pissusissaaleqilluni allamik pinngilaq, taamaallaat tuini qaffaallakkamigit. Ujuummi nalorniguni tupinnanngilaq. Sakiup Eqalunnilu najugallit kikkut tamarmik nalunngilaat pillagaq Akuamiu imigassamik peqqusaanngitsoq, eqqartuussaanerata tamanna ilagimmagu.
Inoqammut tatiginninneq aqqutit assigiinngitsut atorlugit pisarpoq, tamanna Sakiup ilisimaaraa. Ajoqiujunnaarluni Sakiu nunaqarfimminit nigorami, arnaq meeqqanilu marluk qimallugit, Eqalunnut pivoq, tassani ernersianngorluni piniartorsuakkunni, Tuppiakkut, ajoqi-Siimuukkut angajoqqaavini, Mannarsimi Ujuaannamilu.
Isertoranilu Sakiu oqartarpoq, Eqalunni Mannarsip Ujuaannallu naakkisimanngitsuuppanni tamassa nunap timaani, qivittut akornanni inuussagaluarnerarluni. Massami inuunermi naalliunnartut aamma Sakiup misigisaqarfigisimavai.
Puigorneq ajorpaa ilaanni Mannarsi Nuuliaqatigigamiuk, kommunip pujortuleerartaava ”Eqaluk” angallatigalugu kommunerådimi siulittaasutut angalasoq iluatsillugu. Sunaaffalu Mannarsip eqqarsaatigereersimavaa Sakiu ikiorniarlugu qanoq iliornissani.
Nuummiinnerminni Sakiup Mannarsillu pulaarsimavaat Sakiup uersakkigaa taassumalu uigilersimasaa, nukappiaqqallu Sakiup erneri angisoorsuanngoreersut, nukappiararsuit assut kusanartut, nalunanngitsumik angutisiaminnit ajunngitsumik pineqarlutik inuusut.
Taakkunani pulaarnini aallarnerfigalugu Sakiup inuunera allanngorpoq. Inoqammut tatiginninneq siornatigut amigaatigisorisani maanna malugaa pigisarilerlugu. Taamaalilluni isummakkut eqqissineq taamanerniit Sakiumut pivoq inuuneranut iluarsissutaalluni.
Tassa unnuk manna Sakiup Ujuumut oqaluttuaa, inuit allat ataasiakkaannguit Sakiumut qanittut kisimik nalunngisaat. Ujuut tusarnaaqqissaartoq alarnagu Sakiup oqaluttuani naggaserpaa ima:
”Immaqa aperijimassuutit, soormi Sakiu ulloq manna tikillugu iniiva kisimiittuulluni. Oqarfigissavakkit ima: Kiserlijinngilanga, ila kiserlijinngeqaanga. Ullumikkit nunaqatinngivagut tamaasavimmik maanga iserput pillivaqqusiartortut. Inivit tamarmik, ilaat ajerteqarnerit, ilaat ajertikinnerit, - tamarmik immianngivamik qanertik masatserpaat. Nalinngilara suuteqarnanga oqarima, tamanna soqutiginagi nuannaarlitik ilagissagaannga.”
Una sulersornguna, Sakiup oqaatsini naallugillu Ujuut kaffisugaanik arsaaratarpaa. Tiitorfiatalu imaa aamarsuaasivimmut seqqagiukkamiuk naamiluunniit amiakkoqanngilaq. Puiaasaq immiamik imalik tigugamiuk, tassannga tiitorfik immerpaa, ulikkaarmallu Ujuumut isaallugu.
”Ak! Ajerinngikkukku imerniarik. Ajerigukku attussanngilat!”
Ujuut oqaranilu immiamik najorsivoq, qaneq kisiat masatsernagu, aamma iivaa. Ujuup aqajaruani immiaq taqqama aninngilaq. Sakiu namminertaaq najorsivoq, erngussuaq ulikkaartoq najorsinermi ataatsimi appangaatsiarlugu. Taamaammat nissaagaa! Sunaanerpoq nipi taama tusarniitsigisoq.
”Qaneq ippa?” Sakiup Ujuut aperaa.
Aperisaalu akivoq: ”Ajunngilaq!” Tassuuguinnarlu tiitorfini naqqinnaatippaa. Puiaasaq tigullugu Sakiup kuiseqqinniaraani Ujuut ileqimisaartorpoq oqaatsi illugalugu: ”Tassa! Qujanaq, naammappoq, peqqissanngilanga.”
Taava Ujuup Sakiu oqaluttuuppaa Akuani meeraalluni misigisaminik. Ataatassani eqqartorpaa immiapalaamut uerisoq. Nakkormut ilaquttaminik ersiortitsinera nukappiaqqamut Ujuumut ima naalliunnartigaaq, arni asasani naalliuummini toqusoq isigalugu allaat imminut neriorsorluni, qaqugu piffissaq nallerpat ataatassaminut akiniaanissamik. Tamanna killigalugu Ujuut aalajangerpoq nammineq qaquguluunniit immiamik ooqattaarsiumanani.
Oqaluttuani taanna Ujuup naallugulu tiitorfik aatsaat immiartorfini saaminiittoq tikkuarpaa oqarlunilu:
”Inuuleramali aatsaavik immiamik ooqattaarsivunga. Illinuna inuuvinni Tuppiap pissaralua imeriga. Kingorna naamik!” Qanornguna sivisutiginerpa taanna oqaloqatigiinnerat. Ujuup pujortagai sikaritsit pingasuupput nunngukut, Sakiullu pujortaanni marloriarluni immerpaa oqaloqatigiinnerup ingerlanerani. Taamaappat imunga issiasimapput, sivikinaarluguli.
Unnullumi imaalereerpoq. Qularnanngilaq taaka Sannavikasammi qittattorsuit Sakiup Ujuullu arajutsivaat. Sakiu igalaakkut silammut alakkaamisaalermat Ujuut oqamivoq: ”Aniniarlanga, qitigiarniassuutit. ”
”Illimmi?” Sakiu aperaaq.
Ujuut akinanilu nikuippoq, assanilu isaappa oqarluni: ”Qujanaq!”.
"Illillu!”
Assut nalornisoortoq nalunarani Ujuut tassani anineq ajuleraluarpoq. Pigallarani kiisa matup tigummivia attorlugulu oqarpoq: ”Metteuna utaqqigaluariga isissasoralugu...”
Oqaqqiganilu pillagaq Akuamiu taqqama anivoq nassarlugu apeqqut qamani kaavititani: Mette sumiippa?

”Qimaaneq ”
1.
Umiarsuaaraq nioqqutissanik pajuttoq usingiarlugu Eqalunni pisinnaasut tamarmik ulapipput, suna tamarmi nuanningaarmat qasuneq sumiitinnerlugu. Usii amerlanerit aamarsuaapput, kalaallit aamarsuaat koorinut immiullugit, - nammallugit oqimaaqalutillu qatiggamut assut annernartut. Ilaasa qatiggatik qasillersoorlugit nammakkersaasut oqarfigisarpaat tuviminnut ersukkeqqullutik. Aallararaallu ersuttut, illuanik siffiartik patillugu nukkilisinnissaa piumannginnermit.
Aalisakkerineq unitsikkallarlugu umiarsuaaqqap usingiarnera ulapputigaat, Falimut Ujuumullu allaat laajaallutik. Usingereerpat aamma usilersussavaat saarullinnik tarajortikkanik, puunut poortukkanik. Imaallaallu aalisakkerivik inissaqarnerulissooq.
Eqalummiut nuannarisaat tassa umiarsuaaraqarneq. Ullumikkulli nuannaarnerat suli anneruvoq ilaallutik tikimmata Tuppia aamma Vera, Nakasuup nulia, tamarmik ajoratik. Tuppia savarsimanngilaq, Verallu naarliuunni anigorsimavaa iisartakkat aqajaqqumut seernaajaatit iluaqutigalugit.
Qujalluni ilannguani ajunngimmata takorniuutereeramillu Tuppiap suliaa siulleq tassa Ujuup namminerminnut uterluni nuunnissaa, taamaasivorlu qassiiliuutaanani aamma avoqqaarlerneq atornagu. Aamma panni Dora niuertarfimmi sulisoq takuniarallarujaa, tusaramiuk nunaqatimi inequgalugulu sulinerani pikkorissusiagut nersoraat.
Taamaallaat Tuppiap kingorarpaa angajuni ajoqi-Siimuut.
Sunaaffa ilani tamaasa ilagalugit eqalunniarluni aallarsimasoq. Falikkunngooq pujortuleeqqamik eqaloqarfimmut aqqusaarussimagaat Tuppiap tusarpaa, qutsallugillu.
Nalunanngilaq Tuppia nuannaartoq nunaqarfik ungagisani kingumut tikikkamiuk, takullugillu inuit peqqillutik inuusut, soorlulu aamma aqagussamut isumakulunneq piginagu. Qujanaraluassusiami...
Ilisimanngisaali tassa Ujuup inuuneriligaata ilaa Mettemiittoq.
Nuuliarnini Tuppiap uggorsarfiginngilaa, massa savarnermik napparsinnaaneq utaqqillugu naalaaserlunneq avaanngunaraluartoq. Sivisuumimmi Tuppia Nuummiippoq allanit immikkoortitaalluni, namminerlu qanoq ilioriarsinnaanani. Qaangiukkamili aamma puigussaavoq.
Uggorsanngilaq, Nuummiinnermi sinnera atoramiuk paasiniaanermut. Falilu noqqaassutertik umiarsuaaraq aalisariut pisaarissagunikku qanoq iliuusissat suusullu apersuutigai nalujunnaarlugillu. Pisariaqartorlu siulleq pillugu Fali oqaloqatigaa Eqalunnut tikiinnarlunili.
Pisariaqartoq taanna Falip qangali nalunngilaa, Rosallumi, aamma qanoq pisoqarnissaa marluullutik sillimaffigaat. Saaraq tusaasoq Tuppiap oqaluttuummatik Nuup umiarsuaaraanut Fali inuttanngorsinnaasoq avataasiorluni umiartorneq sungiusassammagu, tamarmik nangaanatik akuersorput, ilami allaat qungujulaarput usorsinnertik nalunaarlugu.
Atami periarfissap pitsaassusia! Taanna aallaqqaataagilitoq suli amerlanerit pileritsannisaannut. Maani inuusuttoqarpoq piukkunnartunik, Falitulli periarfissinneqarunik iluatsikkumaartunik aalisarnerup iluani. Tamanna upperalugu Tuppia ilungersorpoq. Tassumunngalu nuannersoq tassa ilaquttami, Rosamut allaat, upperaluni tamatigut tapersersormanni.
Ilumut tikinneq Tuppiamut ilaqutaanullu nuanneq, Ujuumullumi.
Rosa Falilu inuusukkamik aamma aappariittut aatsaat inuulerlutik, nalorninartut nalaallugillu imminnut qiviartarput apererusunneq isiminniitillugu. Falip umiarsuaaqqamut ikinissaa tusaramikku unnukkut nerillutik aamma taamaapput. Nuup umiarsuaaraa tamanut tamaanga angalaartuuvoq, kujammukanngikkuni avannamut. Pisassaqavikkaangami aatsaat Eqalunnut pisarpoq. Imaappoq piffissap annersaani Fali peqartassanngilaq.
Kisianni allatut issaaq Rosa Nuummut nuuppat...
”Nuummimi sussagama?”
Nulii taama aperisorlu Falip ingiangajappaa akigami: ”Juumuussamut ilinniarivit ilivanaassallitit!”
”Uanga?”
”Soormi! Maani juumooq utoqqanngilerseq taarserniassavat...”
Falip oqaasii taakku Rosap tassaqa iluamik paasivai, tassami juumooq taaneqartorlu eqqarsaatini allamut sangummata. Issannguaq Mettelu juumuumiinnertik eqqaavaa. Taamanili juumuup paasivaa Mette naartusoq, Ujuulli aqqa taaneqanngilaq.
Taateraanik suppalittorluni Fali pikkusuttorujussuaq Rosap imunga isigaa, oqarfigissanerlugu assut nalornilluni. Isertorniagarli noqinneq ajornarsisarmat eqalummiut oqaatseritoortaasa ilisimaqaat. Taamaattumik Mettep naartunera tusatsiakkatut iluseqarluni tamassa Eqalunni ingerlaarpoq. Falip tusareernerlugu?
”Fali, Mette naartusoq tusarpiuk?”
Taateraap pualasuup allaa kiissallugu aatsaruttorluni Fali susoq uniinnartoq, tassali pakasartingaarami. Taamaallaat allaq puuguttaminut nakkaagamiuk nuliilu akimukajaaq isikkuserlugu.
”Mette? Naartiseq? Kinatuut?” apeqqutit taakku Falip anikkamigit nipaa qanornguna ikkaluarnerpoq, inuttaalumi aamma. Kisianni soorlu aatsaat tusartoq, uissuumminerami nipaaniimmat.
”Uanga ilinnut isertugaqanngilanga,” Rosa oqarpoq, ”Mettelli naartulernera ilisimagaluarlugu ilinnut oqaatiginngilara, Mettep taama qinnuigimmanga... Ujuut pillugu.”
Rosap uini alanngilaa, taannali allamut isigiunnaarpoq, nerisaniliuku kisiisa. Kisianni soorlu mamarsarluni nerinera allanngortoq, suppatukkaminik qalusilluni alussarneranut allaat. Allaneqanngilaq Fali kamassartoq...
”Kina oqarpa Mette naartiseq?”
”Issaq Mettelu juumuumiippugut.”
”Taava juumooq oqarpa Mette naartiseq?”
”Aap. Taama oqarpoq. Naartunerarpaa.”
”Oqarlinili Ujuumit naartiseq?” Fali oqartaraaq nulii qiviassanagu, nerisani kisiisa sammillugit.
”Ujuut taaneqanngilaq...”
”Taavami kina oqarpa? Mette?”
”Aap... Mette oqarpoq...”
Kiisamilu nerisani alarlugit Falip Rosa kiinaagut qiviarlugulu oqarpoq: "Taava illit Mette upperaat!”
”Aap, qanormi allatut?” Rosa akivoq.
”Allaasinnaanngila? ”
”Qanoq isumaqarlutit taama oqarpit?” Rosa aperaaq, kiinaa erniinnaq annuallareerluni.
”Unnia Nakasik unnuaannarsivaq Mettemut iserniartarteq...” Fali taama oqarami sallaakkaluarpoq, ilungersuanerali nipaaniilluni.
Oqaranilu tassanngaannaq Rosa nerrivimmit nikuippoq, suppatorfinilu puugutaq tigullugu igaffimmut anillalluni. Taqqama pisorpaluttoq, kinguninngua iserpoq puuguttani immeqqissimallugu. Nerrivimmullu puugutaq ilipilooramiuk kakkaak! Ingikkami Rosa suppatulerpoq, allamullu isiginani puuguttaniuna kisiat. Oqarporlu:
”Suppamik peqqissaguit taqqama, nammineq!” Taama oqarami Rosap nipaa saamarpalunngilaq.
Tuppiakkut inaat pulaartoqartinnagu sikaap pujoqajuitsoq, unnuk manna sikaasunniaarsuaq ingasavippoq umiarsuaaqqap naalagaa Suulorsuaq palasikkullu isertorigallarlugit. Suulorsuarluaasiit aliikkutaaqaaq. Aamma sunaaffaana sikaamik mamarisalik. Suli takkajaakasik, ikumalluni pujortoq qiseriarlugu oqummiukkamiuk, tassani sukulliuppaa.
Erininarsinani nikuikkuni, kissarsuut orneriarlugu arsakoorfia amuumiguniuk tassunga qisertaraaq qernarinnguamik. Taamaalereeruni issiavimminut ingittaraaq oqaluasaanilu nangillugu.
Kalaallit ”avalannerit” qaqutigoorallarmata Suulorsuaq Danmarkimi atuarsimavoq umiartortut ilinniarfianni. Angusinermi kingorna aamma umiartorluni nunanut allanut angalasarsimavoq sivisuumik umiartorneq sungiusarlugu, sungiullugulumi. Taamaakkamiuna misigisanik ulikkaartoq.
Asulu tuluttut oqartartorsuugami. Kalaallit nuannarinnittaasa atamanna kimigiiserlutik oqamiffigigunikku: ”Suulut, qaa, tuluttut oqalulaarit!”. Sulluni pinaassava, Suulorsuaq tuluttut oqartaraaq. ”Qanorooq kalaallisut isumaqarami?”. Suulorsuaq oqarnavianngilaq qernarinnguamik qiseqqaartinnani. Qisereeraangami aatsaat tuluttut oqaatsini nutsertarpai. Ikinngutai quiasuuttaraat oqaluutigalutik: ”Ila, Suulut ilisimaqigami!”
Angalatoorsuaq taanna Ujuup tusaallugu nuannarivippaa. Qalianut majuartarfiit killinganni natermut ingilluni oqaluasaaruttunik tusarnaarpoq. Assullu Falikkut isernissaat erinigaa, Sannavikasammi tapartunut ussatsinnatik alakkaakkumammata. Ujuup Suulorsuaq nuannaringaaramiuk alarneq saperpaa, ingammik taanna oqassamaarluni nikueriutaa kissarsuutip tungaanut aallartarnera, sigguni inngillugit. Kissarsuutip arsaajaavia amuumeriarlugu Suulorsuaq qernarinnguamik qisertaraaq.
Ullumiuna Sakiu pajuttoq immiukkaminik puiaasanik marlunnik, inuuvissioramigooq Tuppia sunngimmat ilangigassikkaa. Isersimasut allat kaffisugaqaramik piumanngitsut Suulorsuaq Tuppialu immiamik najorsipput, Tuppia immannguaq, taanna Suulorsuaq aqqalasaartoq.
”Tullianik maanngassavit qaqugu?” Palasip Suulorsuaq aperaa.
”Maniitsuliareeruma. Aamma Nuup eqqaa angallavigereerukku Paamiunut ingerlasussaavunga. Taava tassa julip naalerneraniussaaq.”
”Qitornavut tikissagamik,” Rigmor nuannaatsalluni oqarpoq, ”taava Nuummi umiarsuaaraq naammattuussavaat, aat?”
”Taakku Danmarkimiittuutisi?” Suulorsuaq aperaaq.
"Tassami,” palasi akivoq, ”kujammukkaanniarigit. ”Disko”mut ilaallutik Nuummut tikittussaapput. Qimallariaanagit! Akilissavakkit! Sumimmitaava...”
Illamik ilallugu palasi taama oqartorlu soorlu Suulorsuup mikiinnaraa: ”Ajortuliakka isumakkiiginnarumaarpatit!”
Illartorsuulluni Suulorsuaq taama oqarmat illaqasiullugu palasi oqarpoq: ”Apeqqutaassooq ajortuliat suunersut!”.
”Soorlu katuulersuit!” Illassani qanitillugu Suulorsuaq oqarpoq. ”Unnia katuullit palasiisa aliikkutarisaraat arnat, anguserisimanertik peqqissimissutigalugu anngiiartut!”
Isersimaqatai qungujulaannarput, nipilimmik illartoqaratik, uffa aana Suulorsuaq illartoq, nipaa kipisaqattaartumik. Allamik nillersoqanngitsoq Tuppia oqarpoq: ”Suulup kimimmiaa’ tusagaa...”
Aasiit sukuluumi isseranik qisissaqalerami Suulorsuaq nikuikkallarujoq, kissarsuutillu arsakoorfianut qiserluni qassissaa pinerpoq. Ingikkiartuutigaluni oqarpoq: ”Nunani allani angalaarluni tusakkat amerlasaqaat, ilalu ilaasa eqqumiittassusii! Tassa aamma illarsaatigineqartut tusartarpakka katuullit palasii, arnanunngooq sumik silaqanngitsut. Immaqagooq inertigaagaluarnermit!”
"Sullutimmi ilaannaat pissappat!” Illarluni Saaraq taama oqartoq Rigmorip qiviaraluarlugu nipilimmik illalerpoq, qularnanngilaq Saaraq taamak oqassangatinnagu uissuumminermit.
Tassani nutarterikujuttut tusaallugit Ujuup aliikkutarivippai. Ingammik Suulorsuaq appikkaangat nunanut allanut angalasarnermini misigisani oqaluttuaralugit, alla piunnaarlugu Ujuup Suulorsuaq isikkusertarpaa, kiinarsualumi peqqortooq allanngorartumik pissusilik alutoriunnaarneq saperamiuk. Eqqumiiginartunik oqaluasaartoq tusaallugu Ujuut isumaliuinnarpoq: Ila, uuma angalatusimassusia!
Tusaasani nuannaralugit allamik isumaaruteruttorluni Ujuut tupappoq palasi aperimmat: ”Tassa Fali umiarsuaaqqamut inuttanngussava?” Ujuullu alla nakkutinngilaa, Tuppialiuna kisiat. Taanna eqqissivilluni issiavoq, sikisarluni Suulorsuarlu kisiat isigalugu.
”Falimi piumaguni,” Suulorsuaq oqarpoq, "akuersereerpormi. Isumaqarpunga Tuppia assut isumassarsilluartoq Fali umiartornermut ilinniaqqullugu inakkamiuk.”
”Qangalimi eqqartertarlugu aalisarijimmik angisiimik pisaarnissaq, allatut ajernaqaaq...” Tuppia oqarpoq ileqqumisunaasiit sallaallilluni. ”Aamma angallammik angisiimik imaatigit angalaneq ilinniartariaqarmat aalisartiiniartit paasisariaqalerpaat.” Ujuup siutai tarparamik! Tusakkap eqqumiissusia! Tusaasarpai Tuppia Falilu oqaluttut annerusumik angallatitaarnissaq eqqartorlugu. Kisianni Fali umiarsuaaqqamut inuttanngorluni!? Ujuup alla eqqaanngilaa Falip takussaarnissaa. Rosami qanoq pissava?
Soorlumi Ujuup eqqarsaataa taanna Saaqqap tusaagaa, oqarpormi: ”Ukuvanngivarput qaneq pissanerpoq...” Ujuullu tusaavaa Tuppia oqartoq: ”Atagi taakku isimaat qaneq innerseq paasissaqqaarparput. ”
Inuk inuunermini ingerlavoq namminerisaminik silarsuaqarluni. Aamma taanna allanngorarsinnaasarpoq, soorlumi inuit tamarmik silarsuaata tamanna pissuserigaa. Falip umiarsuaaqqamut ikinissaa pillugu maanna oqallittut Ujuup tusaagamigit misigaa nammineq silarsuarisami allanngornera, taarsilluni tujorminarsillunilu pilersoq.
Suulorsuaq qanornguna oqarsimaneraangat Ujuup isersimaqatai ilaanni illalillaaraat. Taamaattut tusaallugillu isigigaluarlugit, taamaattoq suna pineraat Ujuup paasineq ajulerpaa.
”Takujuassaagut,” Suulorsuaq oqarpoq, asulu nuummiorpaloqaluni. ”Maanga tikittuassaagut. Tamanna qularnanngilaq. Qaammanaasiit tulleq maannassaagut pajulluta.”
”Qaa!” palasi oqarpoq, ”meerannguagut ilaasussat qimannagit!”.
”Vera Mettelu taamanikkut avannamut ilaassappat?” Rigmor aperaaq, uini Suulorsuarlu kisiisa isigalugit.
”Kikkut?” Paatsuungalluni Suulorsuaq aperaaq.
"Nakasuup nulia Vera kiffaallu Mette Brandt,” palasi oqarpoq, ”Vera avalalersoq qitornatik Vejlemiittut tikeraarlugit.”
”Vera tikeraarniartoq kiffalerluni?” Suulorsuup paaserusuppaa.
Palasip nulii qiviarpaa oqarsiisutut illugu, Rigmorilli tuini qaffaallappai. Palasilu oqarpoq: ”Immaqaana... Asukiaq, naluarput...”
”Upernaaq tamaaniikkatta Nakasuk taamatut oqamisaareerami,” Suulorsuaq oqarpoq, ”nulii kiffartillu avalanniartunngooq.”
Tassaluaasiit Suulorsuaq qisissaqalerami nikueqaaq. Kissarsuut ornikkamiuk, arsakoorfia amuumeriarlugu qiserami qangami qernaallak. Arrissunnagu ingikkiartorami kiinaa nalunanngilaq ikasarnissaata tikikkaa. Suulorsuarlu pilerpoq: ”Qaammatip tulliup naanissaa erininaq. Avannamut niviarsiannguamik taqusserluta!” Illamullu naavaa.
Oqaatsit taakku aamma ikasarluni illarneq ataatsimoorlutik Ujuup siutaanut tupput annernarlutik silaarunnarlutillu. Misiginngisaminik Ujuut iliorpoq. Piniavimmik nikuikkami anivoq, kingunermigullu matu matuaa, nipaarsaangaarami matorpallak allanut kalerriunnaguluunniit.
Nakasuk nuliaminik tikittoortoq, isumaa ajunngingaarami suunerpoq, tassaliuna niperujuunngua kisimi. Oqaluttartoq passuppaa nakuniaap ataani, ajorunngujuitsua kiisami iluarsisaq ikkunniarlugu. Qanormitaava issava, naffaatigut Nuummi saffiortup nipititaa. Ajorunngujuitsutoqaq, asulu imunerminit isiveqqajaalluni pisoq assaaraanngitsunik assaqarluni suliaraa.
Aarimmi! Seqquallaratarpoq, inissaminut ikkuttoq. Aallartinnissaata qilanaarnassusia! Tassani ingalluni ulappuserpoq oqaluttartoq katiterlugu, kutsimaasartunnguamik, ukulumi assannguakkului pualanermit. Kiisa kiakkiutivippaa.
Taqqama igaffimmi Verap Mettellu oqaluppalui tusaallugit suliani aalluppaa, Verap inimut appakaatinnginnerani oqaluttartoq assut appitikkusullugu. Kikissat qinnillit nunngutaat ikkullugulu qaani kiaguttoq ilullermi atsipaavanik tagiarallarujaa.
Oqaluttartoq amuuleramiuk Nakasuup kiinaa susoq iloqissiortoq, tassali annilaanganermit, atagu ajorunngujuitsoq kittoraqqissammat. Amoorlualeriaramiuk qulariunnaarpaa ajornavianngitsoq, saffioorlu nuummiu eqqarsaammigut sorsuariummerpaa.
Tassa, amoornera naammaleqaaq! Oqaluttartup nuutaa qalleq tiguaa. Suna alla, Stille hjerte, sol går ned. Tassani puuanit amussallugu pigaluariarluni, aa, sussa, uatsiigallarli! Allamik, tullia. Nuusiorfiup aqqa atuarpaa: Polyphon. Tuluit valsiat Ramona, Elo Magnussenip nipilersortartuisa atugaat Victor Cornelius erinarsortoralugu. Taanna!
Erininarsinngilaq, nipilersoqatigiit apperatarput, sunami ajorpa! Taamaallaammi Nakasuk issiavissuarmut ingikkami igaffimmullu matu kisiat isikkuserlugu. Erinnat tusarnersut ini ulikkaarpaat, qangalimi taama pillutik. Niuertorutsikkummi illuanni imunga nipeqarsimanngilaq tusarnersunik.
Qujanaqaarmi ullut nikittarlutillu allanngorartarmata...
Eqqissinerup Nakasuk ulippaa. Niuertoruseq sysselmandilu, inuk ataaseq, Niels Christian Jensen misigaaq qujasariaqarluni, inummut ataasiinnaanngitsumut, inunnulli kikkunnulluunniit, maani Eqalunni nunaqatiminut tamanut.
Taamaalilluni aamma pillagaq John Schmith eqqaavaa, isummerporlu tulliani naapikkuniuk ajunngitsumik piumallugu. Ilanngullugit Tuppia Saararlu eqqaavai, inuit ajunngitsut, nunaqatiminnut ajunngitsumik sunniutillit. Kiisa pillagaq isumaannarmigut qutsappaa inunnik Tuppiatut Saaqqatullu ittunik tulaaveqarnera pillugu. Inunnguup taassuma iluatsinnera Tuppiap Saaqqallu ilumut nersornaatissaraat.
Ilorrisimaarluni Niels Christian Jensenip isumaliutai taamatut ingerlaartillugit igaffimmut matu ammarpoq, iserporlu Vera, kiinaa saammarluni qungujulallunilu. Uimi assani isaammagu tiguaa, ingipporlu uimi uppataasa qaannut, sarlianngorluni. Siggummikkut kunitsiarput, aappariit ukiorpassuarni inooqatigiit imminnut tatigeqatigiinnerata ilisarnaataanik.
”Naak Mette?”
”Iniminukarpoq,” Vera akivoq, aperaarlu: ”Naalappit?”
Niels Christian Jensen illariarpoq. ”Qanormi allatut!” Tassa nuliaminut akissutaa.
Vera anersaammivoq iluarusunnerup pianik, oqarporlu: ”Aamma issarunnguaq qimassavakkit...”
”Ajoqaaq!” Uia oqamivoq.
”Ilaginnga!”
”Qanoq aamma. Ilagerusukkaluaqaakkit, qitornavut ornillugit... Maani naalagaqarpunga noqinneqarlungalu.”
”Nallinnaq!” Qinngasaaritsiarneq nipimigut ersersillugu Vera oqarpoq.
”Atali!” Uia taama oqariarluni nangippoq: ”Issiasunga iserputit, eqqarsaatinnilu akornuserparma...”
"Eqqarsaatit suut?”
”Suusoraagit?” Taama oqarami Niels Christian Jensen qungujuummivoq. Oqaranilu Verap uimi isai isigai.
”Maani Eqalunni najugaqarpoq pillagaq Akuamiu, piffissami aalajangikkami maaniittussaq,” uia oqarpoq nangillunilu: ”Tuppiap Saaqqallu ajunngitsumik pivaat. Tamanna uppernarsivara Tuppia Nuummiittoq pillagaq palasikkunni ineqaleraluarmat. Isumaqarpunga Tuppiakkunnut angerlarserluni nikalloraluartoq. Taamaammat Tuppia tikittorlu kingumut nuannaalerpoq. Tassa malugisara.”
”Sooq maannakkut pillagaq eqqarsaatigaajuk? ” Vera aperaaq. ”Nuannaarama,” uia akivoq, ”ajornak tikikkavit nuannaarama, kikkut tamaasa ajunngitsumik perusukkakkit.”
”Aamma pillagaq?”
”Aap, aamma pillagaq.”
Imunga oqartoqaratik aappariit imminnut isigipput, isimikkut toqqarlutik. Qangalimi taama pinerluni uiusup kiinaa saamaqaaq, nuliamut asanninnerup ersiutaanik. Verap kiinaa qungujunneerulluni soorluuna allatut taattunittoq uissuummisitsinissaq tulliummat.
Ramona atorlugu Victor Cornelius erinarsortoq Niels Christian Jensenip nulii isaasigut toqqarlugu isigaa, isikkua allagalugu, oqarsiiginnarpaalu.
Sallaallilluni Vera oqarpoq: "Mette naartuvoq.”
”Qanoq?” Uia sukanngaallak.
"Tassami... Tusaavat oqartunga ’Mette naartuvoq’.”
”Kimit tusarpiuk?”
”Mettep oqaluttuuppaanga, - ualiartoq.”
”Taavamigooq kina, - kina meeqqap ataatagaa?” ”Eqqoriartariaqanngilat...”
Niels Christian Jensenip isai uniffeeruttut nalunaaqutaapput paatsiveerunneranut, aperinasuarporlu: "Pillagaq John Schmith?”
Vera niaquinnarminik anngaavoq uimilu isai toqqarlugit isigisani alarnagit. Niels Christian Jensen allamik nillinngilaq: ”Åh, Gud!” Anersaarlupporlu, anernini silammut supigamiuk imunga kipinagu.
"Kikkut tamaasa ajunngitsumik perusullugit oqarputit,” Vera oqarpoq, uinilu aperaa: "Aamma pillagaq?”
Imunga oqarani uiata nulii isigaa. Ramona naasorlu oqarani uini nikuinnialermat Vera nikuippoq qeqqiinnarlunilu. Niels Christian Jensen oqaluttartup tungaanut ingerlavoq, kigaallillarluni, aqqutaatalu sivikikkaluassusia, ingerlavoq soorlumi ornitani tikinnaveerlugu.
Oqaluttartoq unitseriarlugu atoqqissanngimmat matuaa. Igaffimmullu matu qiviarpaa matuinnani talisiinnagaq, tassanngaanniillu isini naatippai nuliaminut. Oqartoqaratik aappariit imminnut isigipput. Taamaalluni uiata nulii tikiserlugulu illuttut tuiisigut ajaperpaa, sallaatsumillu nipeqarluni oqarpoq:
”Illit qanoq isumaqarnersutit tusarlara!”
Verallu uini sakiaagut tulorfigaa imalu oqarluni: ”Mette nalligeqaara, Niels Christian, uagullu akisussaaqataanerput puigoqinatigu.”
”Juumooq oqaloqatigissavara?” Uia aperaaq.
”Suna pillugu?”
"Mettep naartua peerneqarsinnaanersoq...”
Nulia ileqimisaarpoq. "Kalaallit inuunermik paasinninnerannut tamanna akerliuvoq. Uagut maani takornartaavugut maanilu pissutsit ileqqullu ataqqisariaqarlugit. Taamaaliorneq saperpugut.”
”Vera, taavami?”
”Ungasinngitsukkut Danmarkiliarluta Mettelu aallassaagut. Uanga angajoqqaavi illuannut iserlugit oqaloqatigiumaarpakka.”
5.
Unnuup alianaassusia kikkut tamarmik alutoraat, meeqqat inersimasullu. Kisianni aneertut ikeqaat, Sannavikasammi tappattut pisuullutik, tattoqippaammi. Aamma umiarsuaararmiut nuannequtaagamik kikkunnik tamanik kajungertitsivallaarput.
Suulli tamarmik Ujuumut misigalugit nuannersoqanngillat.
Sannavikasak palleqqajarnagu, sissaq kisiat siunnerfigaa, Falilu umiaasaaqqiartik alakkarterlugu, taanna nunaqataasut Asikiamik ateqartitaat. Qulangerpaa sissami sioraatsiannguit timaa’ tungaanni amoqqasoq.
Eqqarsaatini naalliunnarsigaangata Ujuup qimaaffigisartagaa tassa nuna inoqanngitsoq. Tassa ileqqua meeraanerminiilli. Taamani Akuani nunaqarlutik ataatassami naalliutsileruttormani qasseriarlunimita’ qimarngusarpa inoqanngitsumut, ornigannaaralugu timiminniittoq qangattaq anorinut tamanut oqquusoq. Tassaniittarpoq qassinngornera eqqarsaatiginagu, angerlarnissaminut qunulluni. Aatsaat kaannermit naani annernarsigaangata toqqorsimaffimminit anisaraaq, ilalu angerlamut aqqutaata mersernartaraluassusia.
Inersimalerami nikallornartumik nalaataqarlunilu iikasik Akuani meeraanini nuanniitsoq eqqaasaraa, tamatigullu misigisarlugu taamani annernartut misigisami suliuna malersoraanni.
’Asikiaq’ tikikkamiuk, qallut tigoriarlugu immannera qalulerpaa, arrissunnagu. Unnummut Tuppiakkunni oqaasersiani siummini annernartutut misigisimajuarpai. Fali umiarsuaaqqamut inuttanngulersoq. Mette qaammammi tullermi aallartussaq, manna tikillugu nammineq upperilersinnaanngisani sunaaffa ilumoortoq. Umiarsuaaqqallu naalagaata piitaatsutut oqaasii, arnamik inuusuttunnguamik taqusserluni angalanissamik oqalunnera Ujuup tusaajuarpaa mitallernertut nipeqartillugu, Mettemi tassunga inuttaatikkamiuk...
Umiaasaaqqap immannera nungunnaguluunniit Ujuut singitsinialerpoq. Soormiuna qulini qiviaraluarnerpaa, ikiortissamik eqqasunneq pinnagu, kisianni kikkunnut tamanut isertorluni aallarusukkami.
Kisianni isigisoqarpoq.
Niuertorutsikkut illuanni iniminiilluni Mette igalaakkut itsuartortoq arajutsinngilaq. Sullisini taarserlugit atisalersorluni isigaa Ujuut umiaasaaqqamik singitsiniartoq, assullu eqqumiigalugu. Suniartormitaava... Singitsiniartumiit isini naatippai Rosakkut illuannut. Pujoorfia pujoramiliuna, eqqaalu inoqarani. Aamma ilimagai Rosa Falilu qitittuniissasut, ullumiimmammi Rosa taama oqareermat.
Ujuut umiaasaaqqamik avalattoq isigalugu Mette qinngorlerpoq nalunarani paatsiveeruttoq. Blusimi saava attasersorlugu pigami, aallartoq isiginermit maangaannaq unippoq, igalaallu saava ajaperpaa misigigami nukillalaarluni, - sooq pinerpoq...
Eqqarsaannarsoriniarluni Mette misigaaq nipilimmik oqarluni: ”Ujuut, - hvad er der?” Isiminillu annilaangasunik malittaraa Ujuut tamaviat iputtoq, avammut kujammoorluni. Allaanngilaq soorlumi qimaasoq! Mette atisalersornermini nukingitsappoq. Ujuut ungavariartuinnartoq isigalugu qaatiguuni ativaa, alla isumaginagu anilluni Ujuup sumukarnera alapernaanniarlugu.
Tamaviat, nukini sukassinnaasut tamaasa atorlugit Ujuup iputini nusuttarpai. Imaanut misunneri immaarnagit, samuunakajaaq nusuttarai, taamaallaammi iputit najunngaallakkaangamik. Ujuup alla toraanngilaa, tassaliuna kujatiminiittoq kangerlunnguaq Nipisat, eqalummiut nipisanniartarfiat. Upernaaq mannalu nipisanniarfiunerani kangerlunnguaq taanna Ujuup najortarpaa, ilaanni inuk kisimi. Kapuut nipisanniut suli tassa umiaasaaqqamiippoq, niuneqarsiisoq.
Umiaasaaraq ingerlalluaqaaq, unali ipukkuminaak. Ujuup nukini sukalluartaarpai, eqqarsaatimi ilungersornarnerat ilaarlugu. Misigaaq ikinngummi Falip qimakkaani. Misigaarlu Mette, tamanit asanerusani annaareerlugu, qaammat tulleq naanngitsorluunniit Nakasuup nuliata qimarngullugu aallaruttussanngormagu.
Pillagaq Akuamiu qimaavoq, soorlumi meeraalluni ajortumik pineqaraangami pisartoq. Qimaaffittut nuna inoqanngitsoq ornittakkani aamma maanna siunnerfigaa, tassaniilluni eqqarsaatini iluarsartuunniaramigit. Oqqiffini Saaqqap Tuppiallu illuat qiviarpaa, eqqarsaatini iluarsippata uterfigiumaarlugu neriulluni.
Taava takulerpaa arnaq, qanorluunniit ungasitsigalugu takuguniuk pinngitsoorani ilisarisassani. Mette qeqarpoq sissiukkami, kisimi inuk, avammut Ujuup tungaanut saalluni. Ujuup iputini amuai, umiaasaararlu ingerlanermini kajujuummisimaarpoq. Kiammik ippullugu issoqqami Ujuut issialluni tunummut isigaaq, takuaalu Mette aalaterisoq. Soorlumi umiaasaaqqamik utersaasoq, namminertaaq ikilluni umiartoqataajumagami.
Qatsunganerup qeqqani umiaasaaqqamiilluni Ujuup isigisaa Mette taava-taava sissiukkamiittoq, qanornguna iseriarami allanngorpoq takorluuganngorluni utersinaatsoq. Nipillu tusarniitsorsuit tusaallugit, Akuani illupalaannguup naqqani issiavoq anaanani asasani anerningilersoq isajanngattaraluarlugu attornerli saperlugu, ataatassami qatanngutissamilu assersortuarmanni. Qissattut nimaartullu nipaat soorlumi uaninnguaq.
Akuani nukappiaqqap misigisaa taanna qaqugumiuna Ujuumik malersuiunnaassava...
Umiaasaaqqap issoraani issianini iluarsillugulu Ujuup iputini illuanik ikusippai, illuanillu annoraami atsipaavanik isini tagiarlugit. Taamaaliorpoq kiagunnerup piinnarinngisaanik aammali qullit isini qasillerlutik isigisamut ajorsimmata.
Kingumut iputini ningillugillu paasilerpaa silammut sarfarnerata umiaasaaraq ingerlatilertorsimagaa, taavamiuna nuunnguaq uiagassani ungasigunnaarlugu. Taanna uiaruniuk kangerluk Nipisat paangissavaa. Sarfaa iluatsiinnarlugu taannaqa Ujuut ipulerpoq, taava-taava Mette inimini nikinnani suli sissiukkamiittoq. Isigalugu Ujuut isummamigut qularani pigaluarpoq, suli neriukkami Mettep qimannavianngikkaani. Taamaassagaluarpammi Ujuup nammineq sapivillugu sapissavaa.
Neriuppoq. Ujuup inuunermini neriunneq suli amiakkoqartippaa, inuimmi tatigisani najoramigit. Tuppia Saararlu tatigai, ima atsigisumik immaqa taakkua ikiorumaaraanni naatsorsuutigalugu, Mettemut asanninnermini qanoq naalliutsiginerminik nassuerfigigunigit. Taamaattumik maanna pisariaqartippaa nuna inoqanngitsoq tikillugu kisimiinnissani, tassaniilluni eqqarsaatini iluarsaanniaramigit.
Unali sissiukkami qeqarluni aallartumik isiminik malinnaasoq allatut ittumik ilimasuppoq ilumigut eqqissiunnaarutigisaminik. Mettep qularinngilaa Ujuup isigigaani. Qimatserivorli. Kiisa ungasillivoq, soorlumi ila Ujuut qimaasoq. Allamik inoqarsoralugu qulaa’tungini qiviarpaa. Inoqanngilaq. Tappikali Sannavikasammi qittattut, atami nipaat.
Sajuttuinnaalluni Mettep isigaa umiaasaaraq nuunnguakkut uiarulluni taavamiuna tarrilersoq. Tarrilivissorlu takusoraa Ujuut soorlumiuna aalaterisoq. Imalunniinuna eqqarsaatit naalliunnartut salloqittarnerpaanni... Mette taama isumaliorluni, isigisarlu ataaseq nakkullugu, misigaaq nilliummerluni annilaarnerup pianik.
Misigisoraa tassa naggammik Ujuut takullugu. Mettep naani patippai anniarisalittut. Isigaa umiaasaaraq tarrittoq Ujuut inuttaralugu. Tarriffialu imunga isigaa, alla isumaginagu, Ujuut ajunngitsoq inuttaralugu atagu umiaasaaraq pinngitsoorani nueqqissammat.
Nuissiilluni Mette imunga qeqaraluarami, ilimanartuerummat kiisa qummukarluni aallarpoq, nissuni nukeqanngitsut niuertorutsip illuata tungaanukartoq aqqut atuarlugu.
Akuttunngitsumik nuunnguaq Ujuup tarriffia qiviartarpaa, tamatigulli pakatsisarpoq, nuisumimmi takuneq ajorami...

”Meerannguaq asassavat, paarissavat ”
1.
Nipisani kangerluk qinngortunngilaq. Sarfaali nakertukasiusarpoq, tinimukarnerani annermik. Taamaammat piloorluni Ujuup qinngua kiisaana angullaraa. Tulaffiginneq qineramiuk sioraatsiannguit siunnerfini iluatseriavillugit siormikkamigit, tulannera taamaluunniit ajoraluanngilaq. Suli tinimukarmat umiaasaaraq majoraaminngilaa, pitulluaannarlugulu.
Sussani pinerpoq nipisanut kapuut ittujaarpaa tigoriaannakkatut ilillugu. Nalunaqaarmi, atorfissaqaratarsinnaavoq. Taamaalereerami Ujuut qummut aallarpoq, nukinnguteqarani, kaasimaani kaallugit.
Nipisanut qammaviusarpoq qaqqasunnap kangimut sammerngani qutsiartumiittoq salliarnartannguaq. Tassanngaanniit kangerluk tamarmi ersittarpoq, asulu naterinnersat nalunaattaqalutik. Taamaammat aalisakkanik pulasunik arajutsiviunngilaq. Innaaqqissuugamili sivinganeq atortariaqarpoq mianersorluni, tutisassaq sianigeqqissaarlugu. Tutinerlioraanni kisianniuna ammut sisoorlugu. Sissarlu qutaarluk sumik tigoriagassaqanngimmat tassuuna imaanut nakkartut misillerfigisarpaat, ilaat ima navialisarlutik ikiortissamik qanittoqanngippat qanoq isillutik imaanit qaqinissaat takorloorneq ajornarluni.
Tamakku Ujuup tusaamavai, ataasianngilarlu nasiffik taanna najorlugu nipisanik qamasarluni. Nammineq nipisat ooqartinnagit nerineq ajorpai. Tuppiakkulli, pingaartumik Saaqqap, angusalluk ooqanngitsoq asseqartinngilaat. Taakku pillugit Ujuut nipisanniartarpoq, upernaaq mannalu qasseraartarinerpai.
Nasiffik taanna salliarnartannguaq Ujuup tikillugulu ingiffigigamiuk ima pinngilaq nipisamik qamaniarluni, nipisanniarfimmi qaangiutereermat. Tassanngaanniilli tamanut isikkivik qangali alutorisartakkani unnuk manna najorusuppaa eqqarsaatimigut naalliunnermini. Unnuup nipaannera misigaa, eqqissinerli ujartukkani sumiittoq nalullugu. Silarsuaq alianaatsoq Ujuup isaasa aliannisut nuannersumik takkuiginngilaat.
Inuuneq nuannersoq sumiinneruja...
Taamaalluni atini imaq qiviarlugu misissornialeriarluni takulerpaa nipisa arnarluk ilummukaartuarsinnaq. Misigaaq nikuereerluni, sivinganerlu ikiarlugu Ujuut aallarpoq umiaasaaqqap tungaanut, tuaviusukaaginnaq, tutisassanilu perpiarnagu nipisa kisiat tammaanaveersaalerlugu.
Qanoq periarnerluni Ujuut quaappoq, nerfallarmilu tuppoq niaqqi qaarsumut anaarluteqalugu. Sivinngarinnikkut ammut aallarpoq, timaa uumassuseqanngitsutut tamanut tamaanga eqqaarisaalluni. Pivoq, pivoq, sumik akimmiallagani Ujuut imaanut nakkarpoq, sorrungaarami tuffiani imaq qummut tiffulluni.
Nakkarfia imaq manerimmat nuisasueruppoq, aamma puttallartumik suminermilluunniit ersitsoqanngilaq...
Taamaannerani seqineq avuuna pukkilisimavoq, qaamanera ulluuneratut sakkortutiginagu, alutornarlunili. Eqqissineq siaruartertutut illugu nunat imarlu seqernup tallippai. Taamaaginnassooq tarrinnani aqqunni atuarlugu kaajallakkiartornermini. Unnuaq qaangiulluni qaalerpat kissamini aammaarluni sakkortusissavaa, inunnguit kissarnermik pisariaqartitsisut misigitillugit inuunerup ingerlaqqinneranik.
Ulloq taanna Ujuup timaa toqungasoq Eqalunnut tikiunneqarmat erfalasoq Dannebrog niuertoruseqarfiup illunnguillu erfalasulerfiini tamani amuneqarpoq qiteqqunneqarluni. Inuiaqatigiinnguani ikittuni inuuneq taamaappoq, pisoq inuunermut toqumulluunniit tunngappat kikkunnit tamanit misigineqartarluni assigiimmik.
Mette iniminiittoq nukeqaranilu naallutiinnarluni siniffimmini nalasoq Rosap sanilingersimavaa. Siniffiup killingani issiavoq, ikinngunni qianneqisoq qiaqqajaasorlu assaatigut tigummillugu. Pisariaqartikkaangamiuk oqaaseqarani Rosap ikinngunni assaatigut tagiartarpaa tassali eqqisseqqugaluarnermit.
Niuertorutsip nammineerluni Rosa takuniarsimavaa Mette ilalersorsinnaaneraa aperiartorlugu. Pisinnaariarmat imminerminnut Rosa isertorlu qujaruteriarlugu, paarlaannaq niuertoruseq nulialu anipput palasikkuliassallutik oqarlutik. Taamaattumik ikinngutigiit illorsuarmi kisimiimmata allamik nipisiassaqanngilaq.
”Ullorsuaq nerinngilatit,” sallaallilluni Rosap ikinngunni pivaa. ”Sumik arlaannik illigisaqarpit?”
Nipaa tusarsaanngingajalluni Mette akivoq: ”Kaanngilanga.” Imunga oqartoqanngillat. Mette eqqissinerusutut immat sequnngingammallu Rosa isumaqaleraluarpoq sinilersoralugu. Taavali tassanngaannaq illuanut saariaatigaluni Mette nipini tamaat qissaserpoq, soorlumi aana annersillugu kapisaq. Qajassuarluni Rosap ikinngunni nujaasigut tagiartarpaa, tuppallersaammillu pigaluarlugu, oqaaseq pinnagu, nipilli meeqqamut nipangersaatitut ittut anillugit.
Kiisami imangerlunilu Mette aperaaq: ”Qaqugu toqusut inaannut majuutissavaat?”
”Immaqa erniinnaq,” Rosa akivoq.
’Tuppiakkunniit annippassuk oqarfigiginga.”
”Aap, oqarfigiumaarpakkit.”
Sannavikasaap saavanut pillutik angutaaluit aneerasaartut pisarnerminnit nipaannerunerat eqqaqquttut erniinnaq malugisarpaat. Taamaattumik tusalerisunik qaninngoortoqanngilaq. Aasarsuugami uffa isigaarsinanngitsoq, erininarsinatik aneertut isigaarsiisararaat, ileqqorigamikku, aamma oqassarlerlutillu taamaattaramik.
Taamaalluni Sakiu sarsukkiartortoq, qiviaraluarlunilu qanillinianngimmat, ingerlaannartoq isigalugu angutit ilaat suaamivoq:
”Sumunaasiit?”
”Falip pujortuleeraanik ajeqikkit eqalinniat takinialerigut!” ”Aalerpisigit?”
Sakiu niaquinnarminik angerlunilu sissiukkap tungaanut atertoq isigalugu angutit ilaat oqarpoq: ”Aam’ ajeqikkit tupassaqaat!” ”Ila, ila tupassaqaat!” Nipi alla kalluuppoq.
”Qanermijina isisimaseq?”
”Qaratserfia ammaseq oqaatigigamikki.”
”Immaqaana tassiina innaarsikasakkit nakkakattarsimaseq.” ”Soqarmat innaarsikasak majivarfigaamita’...” ”Eqqimeeqaarmi! ”
Pisimasunik eqqoriaanerit taamaattut aallaqqaataallutik Ujuup ajunaarneranik Eqalunni oqallinneq piuungitsumut sangutinneqarpoq. Ilaatigulluaasiit pissanganermik ilallugu inuit ilaasa oqaatsit peertarpaat, tassaasut eqqunngitsuliuutit inuit tusaqqutuut anitaat. Taamaattoqartaramimi. Ilamigooq ilaasa upperalugu tusarsimavaat pillagaq persuttagaasimasoq toqussutigisaminik. Uffa allatigut tusakkat ilagigaat Ujuut tusarsimaneragaasoq Mettep naartuneranik, tamannalu paatsiveerussutigalugu imminorsorisaasorooq...
Taavali timimik toqungasumik imaanit qaqitsisut, Fali Tuppialu qanoq pisoqarsimaneranik qulanngillat. Falip nalunngilaa Ujuut pilerituujugami, nuannarisaraa nipisanniarfiup nalaani Nipisat innaarsuani nasiffik qaqillugu nipisanik ilummukartunik qamaneq. Tamannalu innaarsuk qiviaannarlugu nalunanngilaq nakkaaviusimasoq, issutamininnguit mallorsimallutillu ujaraaluit nakkaasimammata.
Taamaasillutik nalujunnaarpaat Ujuut tassuuna nakkaasimassasoq ajunaarlunilu. Kisianni apeqqutit akineqanngitsut niaqquminni kaavititaat tassa: Sooq Ujuut tassunnarsimava... Qanoq ililluni nakkaasimava, aajunalu nasiffiup tungaanut aqqusininnguaq iluavissoq...
Nakkaasimaneranik nassuiaat sysselmandip palasillu upperaat. Taamaattumik John Schmith, pillagaq Akuamiu, ajunaarsimasutut palasip allappaa Eqalunni ilagiit allattaaviinut, toqquialu nalunaarlugu ulloq 29. juni, ukioq 1947.
Simernaveeqqut palasip tigoriarlugu pilikkimut allaanni peqqissaarluni allarterpaa, oqamik isumanani. Inaaleriarlugulu allatani simernaveerlugit pigamigit allattaaviit matuvai inaalillugillu. Taamaasioreerami aatsaat isersimasuni qiviarpaa, Niels Christian Jensen, issialluni alla nakkutinngikkaa sikaatukkaniuna tigumiani kisiat.
”Tjah...” Taama oqamillunilu palasip sikaatukkani arsaajaavimmi asuli pujorusaalersoq tiguaa milluttaqalugulu, tupagunnermit pinnani, eqqarsaateqaramili imaannaanngitsunik. Palasip isersimasuni qiviarpaa kiinaagut toqqarlugu, aperaarlu: ”Hvad mener du så om det hele?”
Aperisaa imunga akinngilaq, isiniluunniimmi allamut sangutinngilai. Oqalunniartaqaaq, Niels Christian Jensen oqassarlivissimavoq. Kiisamilu qallunaatut oqatuaatigaluni pilerpoq, kalaallip siutaani imatut nipeqartumik:
”Kalaallit Nunaanni eqqartuussisoqarneq maannakkut pissutsinut naleqqutinngilaq!”
Akinanilu palasi naalaaginnarpoq, pulaartumi isumaa qanoq ittuunersoq paaseqqaarumagamiuk. Isitik toqqarlugit imminnut isigipput, kinami oqaqqaartussaq. Taamaalluni Niels Christian Jensen oqarpoq:
”Ukiorpassuanngorput Kalaallit Nunaanniillunga. Nunaqarfiit mikisut sisamat suliffigisimavakka, kalaaliinnarnik nunaqateqarlunga. Kalaallit oqaasii ilikkarakkit isumaga tassa kalaallip inuunera ilikkarlugu. Maannakkut nalujunnaarpara paasisakkut amigarlunga...”
Oqassananilu tusarnaarami palasip erniinnaq paasivaa, una oqaluttoq tusaasani tassaanngitsoq Niels Christian Jensen niuertorutsitut atorfilik, tassaallunili sysselmandi, massami Kalaallit Nunaanni eqqartuussisoqarneq taareermagu. Naalaaginnalerpaa.
”Europamiutut eqqarsarlunga oqassuunga,” sysselmandi oqarpoq nangillunilu: "Pillakkamik ilaqutariinnut inissiisarneq ajunngitsortaqaraluarluni kisianni aamma ilaqarpoq pitsaanngitsunik. Tuppia Saararlu ataqqillugit aamma nersorpakka pillakkamik tigumiaqarnerat pillugu. Kisianni uagut eqqartuussinermi aalajangeeqataallutalu sulisimasugut Tuppiamut Saaqqamullu sutigut ikiuussimavugut?”
Saniminiittoq arsaajaavik inungajattunnguamik angullugulu sysselmandip sikaani arsaajarpaa, atami anernikulussua, issianermini inini iluaagalugu.
”Tassa siulleq!” Sysselmandi oqalulerami pigaluttuinnarpoq. ”Alla maluginiartagara tassa sysselmandi qallunaaq, kalaallip tarnaanik ilisimaatsoq, taava eqqartuussinermini qanormitaavami iliortarpa, misigigaangamiuk tarnimigut nalornilerluni. Soorunami aajuku kalaallit eqqartuusseqatai... Eqqaaqqajaasarpara qallunaap isumaanut kalaallip ataqqinninnera, ingasagisarlugulu naalannersua allap isumaanut maleruutiinnajanermik ilalik...” Nipangerneq ajulersutut oqaluttoq ingiangajallugu palasi kiisami oqarpoq: "Massami!” Taamalu pisariaqanngikkaluartoq sikaatukkani arsaajaaviup sinaanut anaarluttarpaa, isumaliornermini ikiortigisutut illugu. Nangipporlu:
"Massami...! Una qallunaap isumaanut kalaallip ataqqinninnera aamma maleruutiinnajaneranik oqartarneq ilumoortuupput. Upernaaginnaq Tuppialu oqaloqatigiinnitta ilaani taanna aamma sammivarput. Taamanilu Tuppiap oqaasii puigunngilakka. Oqarpoq: ’Palasi, isumaqarpunga eqqartuussinerni pineqaatissiisarnerit asuli pilersut. Nutaamik eqqarsalertariaqarpoq. Ilaseraakkit, suleqatiseralutit!’ Tassa Tuppiap oqaasii.”
Sikisangaarami sysselmandip niaqqi susoq katangajakkaa. Aperaaq: ”Mettep naartunera Tuppiap tusarnerlugu?”
Akinanilu palasi ileqimisaartorpoq, tuinilu qaffaamiinnarpai akissutissaaleqinini nalunaarlugu.
”John Schmithimmi?” Sysselmandi apereqqippoq. ”Nalunnginnerpaa Mette naartummat?”
Palasi ileqimisattarpoq. ”Taamaattoqarnera nalullugu John Schmith toquvoq... Rigmorimit tusarpara. Mettep nammineerluni John Schmith oqaluttuukkumasimavaa. Tassalu angumerinngilaa, - ajoraluaqaaq...”
”Ork Gud!” Niels Christian Jensenip nilliummernera tassa kisimi.
Asasamik annaasaqarneq artornareeqisoq, suli Mettemut artornarneruvoq suli neriuut pigitillugu Ujuumut oqariarneq sapersimagami naartunerminik. Qasseriarlunimitaava ilagalugu Ujuut oqarfigerusuttaraluarpaa, imminulli nangarsimaartarluni. Uatseerlutik Rosap Saaqqallu inatsinerat Mettep naalassimavaa.
Mette niviarsiannguuvoq sallaatsoq saamasorlu. Ualeq manna Ujuup timaata toqungasup anninneqarfissaani Rosa inimineeqatigalugu Mette pissusilersorpoq, inuunerisami ilaa toqqortaq ikinngumminut qulaarlugu iliulerluni.
”Inuugallarmat sooq oqaluttuutinngilara meerassaqaleratta ilisimatillugu...” Oqaatsit taakku qassissaa Mettep anilernerpai, tamatigullu qissamik tupittaraaq oqaqqinneq ajulerluni. Taava qianera sallaatsoq tutsiuttarpoq oqaatsinik ataasiakkaanik ilalik.
Siniffimmi nalalluni ikinngunni taamaattoq tusaallugu Rosa igalaap killingani qeqarpoq silammullu isigaluni. Ikinngunni naalaaginnarpaa, tusaavaalu oqartoq:
”Inuugallarmat uanga Ujuut oqarfigerusukkaluarpara... Ilissi inerterivusi...”
Illorsuarmi allamik nipatannguaqanngilaq. Mette taama oqartorlu, silammut isigaluni Rosap takusani annilaarutigalugu misigaaq nilliummerluni. Qeqarninili allanngortinngilaa.
Qanoq pinerluni, immaqa Rosap nilliummernera pasitsassutigalugu Mette massippoq, aperigamilu nipaa sukangavoq, soorlumi kamattup nipaa: ”Sunaana? Rosa, sunaana?” Qummukajaarlu ikinngunni isigaa kiinarsiorlugu. Qivianngimmanilu piniavimmik kiisa Mette siniffimmit aqqarpoq, nikuipporlu Rosa attorlugu, talianut najummatserluni.
Silami Rosap isigisaa takullugulu Mettep timaa tamarmi issorartutut ilivoq, assaalu noqartutut ilillutik Rosap assaqquinut tupput, inuai annernartumik maggullutik. Tassani qeqarlutik malittaraat angutit sisamat timi toqungasoq akiarlugu taavaaku qummut aallartut.
Soorlumi sumik annernartorsuarmik kapisaq, Mette nilleriutaa qissaserlunilu ikinngummi sakiaanut putsiterpoq. Qianngarmilu oqaatsit suaarutai, ininnguup anginngitsup iigaanut akimmigarput:
”Meerannguarmi... Qanoq pissava?”
Sivikitsumik Rosap takorloorpai ikinngunnilu inuunerminni nuannersorsiatik Vejlemi kingornalu maani nunaqarfimmi. Taamaattumik tatitulluni Rosap ikinngunni tuppallersarpaa oqaatsinik, tulluarneri nalugaluarlugit, qullingernermut aqqutaasinnaasorisaminik. Sallaallilluni Rosap ikinngunni isussuuppaa: 'Meerannguaq asassavat... Paarissavat... ”

Tammajuitsussaq
1.
Qanigisat imunga peqassanatik aallaraangamik kingunertullaaraat. Tassa Tuppiap Saaqqallu misigiligaat, maanna Rosa Falilu Nuummut nuukkallarlutik, umiarsuaaqqamut ilaallutik aallarsimalersullu. Falip umiartornerani Rosa juumuussatut ilinniariartoq ungagaluarpoq sakiminut. Tamarmilli imminnut tuppallersarput oqarlutik, ullut ingerlalertortarmata ajunngikkunik atagu qaquguussanersoq imminnut najuleqqikkumaaramik ajornaviannginnerarlugu.
Ukiarluni nuna suli aasatut taattulik, sapaammi ualikkut Tuppiakkut meeqqatillu timmut pisuttuarput nuniaaserlutik. Eqaluit timaa tassaana paarnarissoq. Asiangaarnissaq pisariaqanngilaq, suna tamarmi paarngaammat.
Angajoqqaani ingerlaqatigalugit Dora nukarlersaminnik amaartoq, uku akulliit, Makka Hansilu siuarniaannavipput, nuniamut pilerinermit. Iikasik suaartittaraat: ”Ukorsii, ila qiilavallaarasi. Aamma angerlamut pisitsissaavusi!”.
Illoqarfitsik alingaanngilaat, tassa paarnalik tikereerpaat, asulu perlukuunngitsoq. Qujarullugulu Saaqqap qitornani angajulliit pilerpai: "Peqqissaarlisi nunianniarsigik. Hansiaa, ata nerilereernak!”
Siuteqanngitsutut illuni Hansip qanini nuniaasiummagu kiisa aamma Dorap upissuppaa: "Hansi, tassa, nerinagit, nuniaateqarputit.”
"Akilijinnak!” Paamitsamik ilallugu taama oqarluni Hansi ilaminit nigorpoq, suna tamarmi paarnaqarmat qanermut nuniaammullu naammattunik, nammineq kisimi akornuteqarani piniarami. Tassalu aallaaseraq Ujuup sanaava qimassanagu, pituutserlugu aasit nammappaa. Aali nuniattoq...
Hansimmiuku ukiui taamaalisut, killormoorniakujunneq kisiat aamma pileramiuk. Immaqaana aamma maqaasinermik ilallugu taamaalisoq. Ujuummi toqunera killigalugu Hansi uumilasunngorlunilu killormut pisalersoq angajoqqaavisa malugisarpaat.
Ilagisami nuniaffiat sivingajaannguaq qummut atuarlugu Tuppia qaarparterpoq, aasiit isikkivissiorluni. Aamma iliveqarfik qangali alakkarneramiuk iluatsillugu tassuuna nuiserpaa.
Ukiap taamaalinera Tuppiap alutorillaaraa. Nuna aasartut taattulik, kisianni qalipaatit allanngorarneri, asinngariartulernerup nassatai pisuullutik, tamanna nuna allanngujuitsuusaaq pissuseqalersarpoq misissortup isaani aatsaat takusatut misinnarsisarluni. Seqernup alakkanngisaani ittut alanngortat taarnerusutut ipput qaamaneq sakkukillisimammat. Taamaannerata soorlumi nunat allatut ilusilerai isiginnaartumut alutornarninngorlugit.
Illoqarfitsik aamma avannamut kangimut isuaniittoq iliveqarfik ilanngullugu, tamaat nuisagamiuk Tuppia arajutsinani isiginnaalerpoq ujarakullannguaq issiaviliullugu. Nunaqarfik inuisaqaaq. Tassa ileqqua ukiakkut nuniaffiup nalaani.
Iliveqarfimmiippoq inuk ataaseq, iliveq qanittukkut tassaniilersoq iluarsaallugu peqingalluni sulisoq. Tuppiap takuinnarlugu ilisaraa tassaasoq Sakiu. Ujuup ilivianik iluarsaavoq, Tuppialli nalunngilaa iliveq isumannaarlugu iluarsaataareermat pisariaqanngikkaluamik Sakiu tassani sulisoq, allamik pinnani ikinngutinnerneq pigigamiuk.
Nunaqarfik saligaatsoq illunnguillu qalipaatigissaartut isigalugit Tuppia isummamigut qujavoq, tamanna ilisarnaataatikkamiuk nunaqatigiit sulilluarnerannut sajaatsuunerannullu. Ajoqikkut illuannut qiviarnini naammattoorlugu Tuppiap takuaa angajuni taavamiuna anisoq, qummullu aallartoq, qularnanngitsumik oqaluffiliaq. Ajoqi-Siimuut pisulluaqaaq, ilami qiilasaarporluunniit. Nalunanngilaq eqalliarlutik asimi silaannaq najuussukkani inuummarinnaralugu kingunera suli atoraa.
”Qutsannarnguna,” Tuppia isumaliorpoq.
Tamaanga isiginini naavaa avammut. Kitaani tasama imarsuaq manerittoq soorlumi qaaqqusisoq. Isikkivimmi tassani aamma issialluni issaannaq isigaa umiarsuaaraq kingoqqiulluni avammuinnaq ingerlasoq, ilaasoralugit ukuartik Rosa Nuummukartoq, aamma Nakasuup nulia Vera Jensen kiffaallu Mette Brandt Nuuk aqqusaarlugu Danmarkilialersut.
Puigunngilaa aallalerami Mettep artorsarnera. Makkulu inuppassuit aterfiortut, toqqortiinnaq Mette pivoq, soorlumi inunnguaq qimaalersoq misigisaq ajortoq qimakkasuarniarlugu. Inuulluaqqussutaali Tuppiamut Saaqqamullu, Rosa aqqutigalugu apuuttoq, nipeqarpoq Mettep nunaqarfimmut unganeranik.
Takorluuinini tassunga killillugulu Tuppiap kingumut qiviarpaa iliveqarfik, pillakkap Akuamiup aamma iliveqarfia. Suli tassa Sakiu iluarsaavoq, arrissunnagu, nalunanngitsumik najuerusunneq piginerullugu tassaniilluni.
Tassunga isigaluni Tuppia takorluuivoq inuunerup ilaanik, pillagaq Akuamiu illoqatigalugu inuunerminnik. Qassinimmitaava nammineq pissamaartaraluarpa pillakkap nakkutiginerani sukannernerusumik pissuseqarnissaminut, Nakasuup allallu taamaalioqqusinerat piinnarlugu. Kisianni nulii Saaraq tusaanialersarpaa, silaqassusia tunaaralugu. Marluullutillu pillagaq Ujuut perorsarpaat inuuneq pitsaanerusorisartik aamma taassumani sorlaqaleqqullugu.
Sunaaffali inuuneq ajunngitsoq aamma Ujuumi sorlaqareersoq.
Savartunik Nuuliaassilluni taamani mululeruttorami Tuppiap sianiginngilaa Ujuup Hansertaminnut ajunngitsumik pissusilersornera. Ajorani tikikkami tamanna nuliaminit oqaluttuarsiaraa. Tassagooq unnuit ilaanni Hansi angumminik maqaasilluni uumilasoq nalligisimanerlugu Ujuut natermut pilluni ulapissimavoq Hansi aallaaserassaanik sanaallugu, taamaaliornermigut meeraq eqqissisarlugu annilaangamik ilallugu ataataminik utaqqinerani.
Inuit pillaammik nalunaaqutsigaanatik inuusut qassimita’ taamatut iliornissamik eqqarsartarpat...
Isumaqatigiillutik Saaraq Tuppialu uggorsanngillat pillakkamik illoqateqarnerminni. Kisianni aalajangiuppaat kingorna taamatut suliaqarumanatik, inuuneq allanngoqimmat, maannalu Ujuut aqqutigalugu misigisamikkut paasigamikku nukitik amigalersut.
Inummulli Ujuumut qujanaq. Qujaneq taanna maanna timitalerlugu nittarneqartalersoq Saaqqap Tuppiallu maluginiarpaat. Ujuup ilerra takuniaraangamikku siumortaraat naasunnguanik, nunap naasuinik ilisivigineqarsimasoq. Kikkut taamaaliortarnersut naluaat, aamma apeqqutigissanagu.
Kingumut Tuppiap eqqaavaa umiarsuaaqqap kingullermik Eqalunniinnera. Aqagumullu aallartussaq Saaraq Falikkunniippoq pikisut ikiorlugit. Nammineq meeqqallu angerlarsimapput, Hansertartik kisimi peqanngitsoq. Saaraq angerlarluni unnukkorsiutissanik piareersaareermat nerilerput suli tassa Hansi isinngitsoq aallaaseraalu peqarani. Allatut pasinngilaat tassaasit qularnanngilaq tamassa asuli aneertoq...
Kiisami isermat, aperalugu sumiissimaneranik, qanornguna oqariallartoq, iliveqarfimmiikkamigooq.
”Kisivit?”
”Naagga.”
”Kinalu?”
”Mettelu...”
Oqaratillu Saaraq Tuppialu imminnut isigipput.
Ualeq taanna iliveqarfimmi pisimasoq uppernarsillugu Tuppiap Saaqqallu tusarpaat unnukkut Falikkunniikkamik, Rosamit. Sunaaffa aamma Rosap arajutsigaluarlugu pisimasoq ikinngumminit Mettemit tusarsimagaa.
Tammajuitsussamik Mette tunisisoq Hansip naammattoorsimavaa.
Seqineqarani sila sialuppallappoq, ualigaalu. Pisinnaasut tamarmik ulappupput umiarsuaaraq aqagumut aallartussaq usilersorlugu. Saarulliit tarajukkat, poorujussuit laajat aqqussorpaat, nukkiorlutik, qasullutik, kisianni maangaannaq ilisinnaanagit.
Sulisut ulapputtut isigilertoriarlugit Mette timmut aallarpoq, naggammik aqqut taanna atorlugu, arrinani, naasunnguanik naammattoorsigaangami nusussisarluni, aamma siunini qiviartarlugu, naapitassamik ilimasulluni. Sulili naapitsinani kiisa iliveqarfik nuivaa, tungaanullu aqqusininnguaq atuallappaa.
Anoreqanngilaq, taamaattumillu sila nipaaqaaq.
Ujuup ilerra tikikkamiuk Mettep siullermik iluarsaappai naasortai, ilaatigut toqorngit piiarlugit. Namminerlu naasortaani ilannguppai. Taava eqqani qineriaramiuk ujarak saalimasoq anngajaaq tiguaa saniminullu ilillugu. Qissallaalluni eqqani qineraluarpaa inussinissani ilimagalugu, paasillugulu kisimiinnini.
Ujarannguaq saattukujooq, sinaa ipittoq, assammi naammagisaa tigoriarlugu taassuminnga ilerrup qalliutaa issoq ivigalik Mettep ilanngartulerpaa, kipparissuliorlugu anginngitsumik. Imunga suliaraa, allamut qiviassanani, suliani taanna kisiat nakkullugu. Taamaalilluni ilerrup qaani, niaqqerfiata nalaagut kipparissunnguamik itersaliorpoq ujaqqap saattukujuup piareersimasami naammagisaanik.
Suliani naammassigamiuk ilerrup sinaanut ingeriarluni Mettep kaasarfimminit ammuppaa matusartuarannguaq, itummap qeqqaniiginnartoq. Matualu ammarnialissallugu qissigisaqarami qummut qiviarpoq, takullugulu quliminut pilluni Hansip, Tuppiakkut ernerata isigigaani, aallaaseraq tigumiani saaminut pakkullugu. Erniinnaq usserarluni Mettep Hansi aggeqquaa, suli ammarnagu taanna tigumiani matusartuarannguaq, pappimit qajannartumit sanaaq.
Tassuuguinnaq Hansi tikiuppoq, ingerlaannarlu Mettep sanianut pigami, ilerrup killingani nunamut seeqqummerluni.
Nukappiaraq inequgalugu uluaatigut Mettep assamminik tagiarpaa, aamma aallaaseraq pakkusimasaa taamatut pillugu. Mettellu aperimmani: ”Ujuumit ilaa?”, Hansi oqaranilu niaqquminik angerpoq.
Meeqqap kiinaa ilungersorpaluttoq isigalugu Mette kiisami paasisaqalersoraaq, ikinngutinnernermik allaasumik, meeqqap asannittup kisimi pigisaanik. Mette misigilerpoq naani patillugit, tassaniittoq meeraq, Ujuullu meerassartik ilumut piginerini suli aammalu qularnaarniartutut illugu.
Peqqissaavilluni matusartuarannguup matua Mettep peeriarlugu saqqummerpaa ujammit nooqutaat uummateerannguaq sølviusoq, qillariinnaq. Naatiffiatigut pussussimallugu Hansimut nittarpaa, sapinngisaminillu kutaarsaarluni Mette oqarpoq: ”Ujuup pissaa...” Hansillu isiginnaarmagu uummateerannguaq taamaalillugu Mettep imunga nittarsimavaa.
Arajutsinaveersaarluni Hansip isiginnaaraani uummateerannguaq Mettep ilivaa ilerrup qaani assataminut. Peqqissaarlunilu inissippaa issuminermillu matullugu. Taamaalereeramiuk Mettep ujarak saattukujooq piareersimasani assataminut milikkiuppaa, sinaalu iluarsaallugu, ilusaa kusanartoq atitillugu. Sulilu aammaarluni naasut iluarsivai anorimit tinginnaveerlugit.
Qissamik tupissimalluni Mette isussuppoq: ”Hvil i fred, min elskede...” Taama oqarpoq isigisani naasut ujarallu milikkiussani alarnagit, assanilu sarliarlugit.
Taama issialluni, eqqarsaatinilu kisimi pigalugit, malugilerpaa assammigut meeqqap tigugaani. Assaarannguaq kissartoq tigullugulu Mettep Hansi kiinaagut qiviarpaa. Tassamiuna isinik tatiginnippaluttunik iseqarluni aajuna saaminiilluni kiinarsioraani.
Mettep Hansi pakkuppaa oqaatsini illugalugu: ”Vores Hansemand, vi elsker dig.”
Suli tassani iniminnit nikinngitsut sialuit tuttalerput, siullermik immannguaq, erniinnarli kuisutut ilerput masannarsillutik.
Ualeq taanna misigisani Mettep Rosamut oqaluttuarigamiuk aamma naggataagut oqarsimavoq: ”Ujuut pillugu tammajuitsussaq sumiittoq uagut Hansilu marluulluta nalunngilarput.”
Oqaatsillu taakku aamma Rosap ilanngullugit issuarai Tuppiap tusaavaa, taamani aqagumut aallartussat isersimaffigalugit Falikkunni unnussiortillutik.
Ualeq manna, sapaammi ualikkut, silagissuaq, nuna suli aasaaneratut taattulik, ilaqutariinnguit angerlamut saapput nuniaatitik ulikkaartut nassarlugit.
Nunaqarfitsik nuillugulu unipput, Saaraq oqamimmat: ”Alianaak!” Massami, qatsungammat illunnguit pujorput, putsut soorlumi titarnerit, tassali qummoorluangaaramik. Ungasinngisaanni timmiaaraq qarlorpoq. Tassa aamma tutsiuttoq taama inuunerup eqqissinarsinerani peqataanini nuannaarutigalugu.
Susormi Tuppia, tasanna avataa imarissuaq alaraluanngilaa. Anersa ilimasukkaluanngila angallammik tasamuuna nuisoqarnissaanik. Imaluunniit immaqa angallavitoqqani kajungeriummeraa, sulimi qajaqarami.
