1
Imaqarniliaq 6. februar 2016
Suliffissanut, ilitsersuisarnermut pikkorissaqqinnernullu qitiusumik ingerlatsiviit pillugit Inatsimmik,
aammalu kommuninut inatsisip sunniutaanik nassuiaanerit, Jørn Skov Nielsenimit
Apeqqutit aamma oqaaseqaatit:
Ingerlatsivinni nutaani kikkut tamarmik nalunaarsugaassappat, ilanngullugit piffissap ilaani atorfeqartut
pisortanit ikiorsiissutisinissamit pisariaqartitsisut? Inatsisip nutaap atuutilernera pissutigalugu
suliffeqartitsinissaq pillugu inatsit atorunnaarsinneqarpa? Apeqqummut tunngaviusoq tassaavoq
isumaginninnermik inatsisaasuniimmat pisortanit ikiorsiissutisiniaraanni suliffissarsiuussisarfimmi
suliffeqanngitsutut nalunaarsugaasimanissaq.
Akissut: Nalunaarsuinermik suliaqarneq inatsimmit sinaakkutit, inatsisaasullu atuuttut allat
iluanniissaaq. Allat inatsisaatut tamarmik atorunnaarsitaanngillat. Inatsisip nutaap suliassaqarfiit marluk,
Piareersarfinnut suliffissarsiuussisarfinnullu aaqqissuussaanerannut tunngatillugu ingerlatsivinnut
sinaakkutissanik pilersitsivoq. Sammisamut tunngatillugu ilitsersuutinik malittarisassianillu
suliaqartoqassaaq.
Suliffissaaleqisut tamarmik suliffinnik nittartakkamut CV-tik inississussavaat, pilersaarutaavorlu kikkut
tamarmik tassunga CV-minnik inississinnaanissaat?
Inatsimmut nutaamut tunngatillugu isumaginnittoqarfillu suleqatigiinnissamik ingerlatsivimmik
pilersitsisoqarnissaq piumasaqaataavoq.
Ingerlatsiviit ingerlannissaannut aningaasaqarnikkut sinaakkutaasut tassaapput Piareersarfinnut
aningaasaliissutaasup iluaniittoq, aammalu suliffissarsiuussisarfiit ingerlannissaannut kommunit
pissarsiareqqaarsimasaat. Aningaasaliissutit inerniliussassanik isumaqatigiissutit aqqutigalugit
isumaqatiginninniutaassapput.
Ingammik suliffeqartuusunut suliffeqarfimmi suliassaqarfik Naalakkersuisut
naatsorsueqqissaariffigerusunneraat apeqqutigineqarpoq.
Akissut: Suliffeqarfimmi suliassaqarfimmi naatsorsueqqissaarinermik suliaqartoqassasoq kikkut
tamarmik isumaqatigaat. Suliassaqarfimmi immikkoortitat suut ippat. Assersuutigalugit piffissap
ilaani aamma sioqqutsisumik soraarnerussutisiallit suliaqartitaasussaapput.
Inatsimmi paragraf nr. 5-imut kommunit sullissiviit nammineq pigisutut sullissivittut pilersissagaat
uppernarsarneqarsinnaanersoq apeqqutillissutaavoq, kommunit suliaasa sinneri aaqqissuussaaneralu
aningaasaqarnikkut kiffaanngissuseqarfigalugit kommunit sullissiviit ingerlatsissagaat allassimammat.
Inatsimmi paragraffi Kommuneqarfik Sermersuumi inatsisilerituut taamatut paasisimavaat.
Akissut: Kommunit sullissivinnik aningaasaqarnikkut kiffaanngissuseqartumik ingerlassanerannik paragraf 5-
imi oqaatsit imatut paasineqassapput inatsimmi najoqqutassiarisatut siunertanut aningaasaliissutit
atugaanissaat qularnaarniarlugu inerniliussassanik isumaqatigiissutinik suliaqartoqarnissaanik
isumaqartillugit. Ullumikkut ilisimavarput Piareersarfinnut aningaasaliissutit maannakkut
kiffartuussinissamik isumaqatigiissutini nassuiarneqartunut siunertanut atorneqartut, paarlattuanilli
suliffissarsiuussisarfiit aningaasaqarnerisa suliassanillu isumaginninnerisa killeqarfigisaat
paasiuminaannerulluni. Suliassat takuneqarsinnaanngorsassapput, inerniliussassatullu isumaqatigiissutinut
naleqqiullugu inernerititat suliarineqartut uuttortarneqartassapput. Assersuutigalugu tassaasinnaavoq
sulisunik aalajangersimasumik amerlassusilinnik sulisoqarnissaq, aammalu tamanna atugarineqanngippat
ingerlatsinermut tapiissutit ikilisarneqarsinnaapput.
2
Piginnaanngorsaaqqinnermut inatsit ineriartortinneqassaaq, taamaalilluni piginnaanngorsaaqqinnermik
ingerlatassat aaqqissuunneri piviusunngortinnerilu pisariillissalluni. Missingersuutigisanut naleqqiullugu
piginnaanngorsaaqqinnermik ingerlatat ikinnerusut piviusunngortinneqartartut Namminersorlutik
Oqartussat takusinnaavaat. Tassaanngilaq apeqqut paasiuminaatsoq, pissutigalugu piginnaanngorsaanermut
Namminersorlutik Oqartussat aningaasarpassuarnik aamma atugaqarmata, soorlu immikkut ittutut
suliffissaaleqinermut iliuutsimut, aammalu PKU-mik suliassaqarfiup – sulisartut ilinniagaqarsimanngitsut
piginnaanngorsarnerisa – iluanni atugaqarlutik.
Piginnaanngorsaaqqinnermik sulianut aningaasaliissutit amerlanerit tapiissutigineqassappat?
Piginnaanngorsaqqitanik suliffeqartitsinissaminnut suliffeqarfiit inummik ataatsimik aamma marlunnik
pigineqartut akissaqanngillat.
Akissut: Piginnaanngorsaaqqinnermik suliassaqarfimmi aningaasanut inatsimmi tapiissutit
naammattuusutut nalilersorneqarpoq. 2015-imi affai inorlugit atorneqarsimapput.
Pisortani aqutsisoqarfinnit pisortat pigisaattut suliffeqarfinnut ilanngussuinissaq suliassaqarfimmi
isumalluutinik amerlanerusunik atuinissamut pisariaqartuusinnaasoq tamakku saniatigut oqaatigineqarpoq.
Suliffinnimmi eqqortunik pinngortitaqarnissarput eqqortuuvoq. Namminersorlutik Oqartussat
aaqqissuussanik nutaanik arlalinnik suliaqarput, taakkunani suliffeqarfiit tapiissutinut aningaasaliinernullu
najoqqutarisaasunut pisariinnerusumik attaveqarsinnaassallutik.
Meeqqat atuarfianni ikaarsaariarnissamut ilitsersuinermut najoqqutassiornissamik aamma ornigulluni
ilitsersuinissamut Namminersorlutik Oqartussat pilersaaruteqarpat, suliassaqarfinni taakkunani
ilitsersuinermik suliaqarneq annertungaatsiarmat? Ullumikkut atorsinnaanngilaq.
Akissut: Ajornartorsiuteqarnitsinnik paasinninnikkut nalinginnaalluinnartumik SIP-iliorneq ippoq. Immikkut
iliuuseqarnissaq pisariaqarpoq, taamaattumillu aningaasanut inatsimmi ilaatigut ilinniartunik amerlanernik
tigusoqarnissamut (ilinniartunik ilassutinik 250-inik) aningaasaliissutissanik immikkoortitsisoqarpoq.
Ilassutitut ilinniartut tigusassat saaffigisanut atuagarsornikkut sanngiissuseqartunut tunngatinneqarput.
Inuusuttunik saaffigisat qanoq iliuuseqarfiginissaannik Namminersorlutik Oqartussat
suliaqalersimanerat oqaatigineqarpoq. Suliamit inerniliussat qitiusoqarfimmit naammassippata
saqqummiunneqassapput.
Sulliviit nutaat pilersinnerinut tunngatillugu sulliviit nutaat aaqqissuunnerini aningaasanut tunngasortai
apeqqutilliissutaapput. Kommunit missingersuutaat aallaavigineqassappat, imaluunniit timitalittut
sinaakkutinut tunngatillugu suliamut tassunga aningaasaliissutit amerlanerit takkutissappat?
Akissut: Suliassaqarfiit taakku marluk timitaasigut ataatsimoortinnissat pisariaqanngilaq. Immikkut
tamatumunnga aningaasanut tunngasoqanngilaq, illoqarfimmilu atugarisinnaasatigut timitalittut suliaqarneq
aallartinneqassaaq.
Sullivinni nutaani pisortaq qanoq takorloorneqarpa? Assersuutigalugu AEU-mi suliassaqarfimmut
tunngatillugu aamma nalorninermik pilersitsivoq.
Akissut: AEU-mi FA-milu pikkorissartitsinerit ingerlateqqinneqassapput. Aaqqissuussinermut tunngatillugu
seminarimi maani piffissamik atuiffigissavarput.
Isumaginnittoqarfillu suleqatigiinneq pitsaanerpaanngimmat misilittakkat tunngavigalugit
suleqatigiinnissamik ignerlatsivimmut assut tapersiisoqarpoq. Suleqatigiinnissamik ingerlatsiviup
iluatsinnissaa neriuutaavoq.
Teknikkikkut unammillerfiit attaveqarfiillu pissutigalugit IT-mik aaqqissuussiviit pillugit nalinginnaasumik
oqaluuserinninneq.
3
- Suliffissaaleqisunik aningaasaqarnermillu nalunaarsuinissamut kommunit winformatik atussavaat.
IT reg iliuusissatut pilersaarusiornermut atorneqarpoq, taakku akunnerminni atorneqarsinnaallutik.
Modulit, IT reg’ip Winformatikkillu akornanni oqaloqatigiissinnaasut ikinnerussaneri
sulissutigineqarsinnaapput.
- Aammattaaq IT reg’imi qularnaakkanik suliffeqarfissat sulissutigineqarput, taakku
aaqqissuussivimmi immikkut ittunik pisinnaaffinnik tunniussaqarnikkut kommunimi sulisut
iserfigisinnaassallugit.
Innuttaasut annikippallaamik suliffeqartut/piffissap ilaani sulisartuusut pisortanit ikiorsiissutisinissamik
pisariaqartitsisut nalunaarsornerinut tunngatillugu ajornartorsiutaasup malitseqartinnissaa neriorsuutaavoq.
Piareersarfiit Suliffissarsiuussisarfiillu ataatsimoortinneri – sulianik isumaginninnissamut sakkussat,
Peter Madsenimit
Oqaaseqaatit:
Aqqutissiuussisarneq il.il. pillugit kalaallit oqariaasii assigiissaartariaqartut
oqaatigineqarpoq.
Aaqqissuussineq aamma siunissamut tunngatillugu ingerlatassat, Isak Nielsen Kleistimit
aamma Peter Madsenimit
Oqaaseqaatit aamma apeqqutit
Iliuuseqarnissamut pilersaarutinut il.il. tunngatillugu suliffissaaleqisunik ingerlariaqqikkusunngitsunik
peqartoq oqaatigineqarpoq. Taakkuninnga suliaqarnermut, kinguneqanngikkajuttumut piffissaq annertooq
atorneqartarpoq. Ilitsersuinermik ulluinnarni saniatigut suliaqarnermi tassaavoq unammillerfik annertooq,
suliffissarsiuussisarfinnilu suliffeqanngitsuni oqimaatsortamik kivitsiniarluni sulisut amerlanerunissaat
nuannaarutaavoq.
Isumaginnittoqarfimmut/meeqqat atuarfiannut suleqatigiinnissamik ingerlatsivik, Peter Madsenimit
Oqaaseqaatit aamma apeqqutit:
IT-mik aaqqissuussivinnut tunngatillugu sakkut sorliit tassunga attavilerneqarnissaannut tunngatillugu
suleqatigiinnissamik ingerlatsivimmut apeqqutilliisoqarpoq. Qanoq ililluni inatsisinik naapertuutsitsiva?
Apeqqummut tunngavigisaq tassavoq kommunit ullumikkut isumaginninnermik suliassaqarfimmi
suleqatigiinnermut tunngatillugu akuerseqataalluni nalunaaruteqartarnernik suliaqartarnerat.
Suleqatigiinnissamik ingerlatsivimmi paasissutissat paarlaateqatigiissutaasussat inatsisinut tunngatillugu
qanoq iseriarfigineqassappat?
Akissut: SIP-imut inatsisip § 6-imi aalajangersarpaa pisariaqartitamik paasissutissamik
paarlaateqatigiittoqartassasoq. Aqutsinermut inatsisaasumi § 28-mi tunngavigisap assinga
takuneqarsinnaavoq.
Taamaattorli isumaginninnermik inatsisaasut aamma ullumikkut oqaluuserineqartutut inatsisaasut akornanni
4
oqimaaqatigiittoqassaaq.
Meeqqat atuarfiannik suleqateqarnermi aamma ikaarsaariarnermut ilitsersuinermi pissutsinik
ajornartorsiuteqarfeqartoqartoq oqaatigineqarpoq. Pisuni arlalinni suleqatigiinnissamik ingerlatsivimmi
meeqqat atuarfinneersunut piffissamik atuilunnassaaq, suliassaqarfimmi tassani ilinniagaqarnermut
anguniagaqarfiusumik peqarluni ikaarsaariarnermut ilitsersuinermut tunngatillugu tamanna
pisariaqassanngimmat.
Akissut: Suleqatigiinnissamik ingerlatsivikki sullissisarfiusut sorliit peqataaqataassanerannut siunnersuut
tassaavoq Namminersorlutik Oqartussanit siunnersuutaasoq, tassanilu isumaginnittoqarfiup meeqqallu
atuarfiannik suleqateqarnissap sammineqarnera toqqarneqarsimavoq.