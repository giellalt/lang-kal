I
Arfinilinnik ukioqarlunga assilissamik tupinnartumik takuvunga kiattup orpippassui pillugit atuakkiami, imatut atilimmi ”Oqaluttuat ilumoortut”. Titartakkami pulateriaarsussuup uumasorujuk iigaluttuarpaa. Titartagaq ima isikkoqarpoq.
Atuakkami allaqqavoq: ”Pulateriaarsuup ipititsisartup pisani ilivitsuutillugu tamuanagu iisarpaa. Taamaaleriarlutik nikissinnaajunnaartarput qaammatinilu arfinilinni toquusartarlutik.”
Taamani kiattup orpippassuini pisartut tupinnartut eqqarsaatigeqaakka, iluatsipparalu aqerluusaq qalipaatilik atorlugu siulleq titartarlugu. Titartagara siullerpaaq ima isikkoqarpoq:
Suliara inersimasunut takutillugu aperaakka taanna ersigineraat.
- Sooq aamma nasaq ersigissavarput? inersimasut oqarput.
Titartagara nasaanngilaq. Titartagara tassaavoq pulateriaarsuk ipititsisartoq nagguaatsumik aqajaqqumini uutsisoq. Taava pulateriaarsuup ipititsisartup ilua titartarpara inersimasut paasiniassammassuk. Inersimasummi sunik tamanik nassuiaanneqartuartariaqarput. Titartakkama aappaat ima isikkoqarpoq:
Inersimasut siunnersorpaannga pulateriaarsunnik ipititsisartunik titartaasarnera unitsissagiga, ammasunik matoqqasunilluunniit, taarsiulluguli aalluteqquaat nunalerutit, oqaluttuarisaaneq, kisitsisilerineq oqaasilerinerlu. Taamaattumik qalipaasorsuanngornissaraluara arfinilinnik ukioqarlunga taamaatippara. Titartaqqaakkama titartakkamalu aappassaata iluatsinngitsoornerat nikalluutigaara. Inersimasut nammineerlutik imaaliallaannaq paasinnissinnaanngillat, nassuiaassiuaannartariaqarnerlu meeqqanut qasunartaqaaq.
Allatut ajornartumik allamik sammisassarsiortariaqarsimavunga, timmisartunillu ingerlatitsinissaq ilinniarsimallugu. Nunalerutit ilumut iluaqutigisimaqaakka. Qissimiinnarlugimmi Kinap Arizonallu assigiinngissutaat takusinnaavara. Tamannalu unnuakkut timmisartortilluni tammartajaarsimagaanni akunnattoornanngeqaaq.
Inuunera tamaat inuit ilumoorsaartut susassaqarfigisimaqaakka. Inersimasunik peqateqartaqaanga. Qanimut takusarsimavakka. Taamaakkaluartorlu taakku pillugit isumaga pitsaanerulersimanngilaq.
Silassorippasigisannik naapitsigaangama titartagara siulleq, taamanili toqqortarisimasara, atorlugu misilittaasarpunga. Paaserusuttarakku ilumut paasisaqarluarsinnaanersoq. Tamatigulli akisarpoq: ”Nasaruna!”. Taavalu pulateriaarsuit ipititsisartut imaluunniit kiattup orpippassui ullorissalluunniit pillugit oqaloqatigineq ajorpara. Oqaatsit taassuma paasisinnaasai atorlugit oqaloqatigisarpara. Nallukattarneq, golfi, politikki qilerniusallu oqaluuserisarpakka. Taavalu inersimasup inummik taamak silappaaritsigisumik naapitaqarsimanini qujamasuutigilersarpaa.

II
Tassa kisima inuusimavunga, iluamik paaseqatigisinnaasannik oqaluussassaqarnanga, ukiut arfinillit matuma siorna Saharami maskiinaajarnissama tungaanut. Motoorinni aserortoqarsimavoq, ilaasoqarnangalu mekanikereqannginnama ajornakusooraluaqisoq nammineq iluarsaanniartariaqarsimavara. Tamanna uannut inuunermik akeqarsinnaavoq. Sapaatip-akunnerinnaanulluunniit imissara naammanngilaq. Tassalu unnuk siulleq sioqqanut innarpunga inoqarfimmut qaninnermut kilometerinik tuusintilinnik ungasitsigisumi. Umiarlummi ajutoorsimalluni imarpissuarmi ikerinnarmiittumilluunniit avinngarusimanerusumiippunga. Taamaattumik takorloorsinnaassavarsi qanoq tupaallatsigisimanersunga ullaaralaakkut nipeerannguup itertimmanga. Oqarpallappoq:
- Savamik titartaassutilaarsinnaavinga?
- Qanoraa?
- Savamik titartaassullunga ...
Masseriasaarpunga oqariarsinnaananga. Sivisuumik isikka tagiartorpakka nakkullugulu. Takulerparalu nukappiarannguup ilungersorpasissumik isigigaanga. Kingorna assilillugu taanna titartarakku pitsaanerpaaq aana. Titartagarali piviusutulli inequnartiginngilaq. Tamannali uanga pisuussutiginngilara. Tassami arfinilinnik ukioqartungali inersimasut titartaarusussuseerutsissimavaannga, pulateriaarsuillu ipititsisartut matoqqasut ammasulluunniit titartarnissaat kisiat ilikkarsimavara.
Tassalu una takorluukkatut ittoq nakkuppara, tupaqqangaarama isikka anillatsingajallugit. Puigussanngilarsi inoqajuitsorsuarmiikkama. Nukappiarannguarli tammarsimarpasinngivippoq aammalu qasutaavilluni, perlerluni, qilalluni ersilluniluunniit toqunngujoorpasinngilaq. Meeqqatut isikkoqanngivippoq inoqajuitsumiittutut tammarsimasutut inoqarfimmut qaninnermut kilometerinik tuusintilinnik ungasitsigisumiittutut. Kiisami oqalussinnaanngoqqikkama aperaara:
- Arraa, tamaaniuna sulerisutit?
Taavalu pingaartitserpaluttutut eqqissivillunilu oqaqqippoq:
- Savamik titartaatilaannga... titartaatilaalaannga! ...
Paasiuminaatsumik sunnertikkaanni akuersinnginnissaq ajornartarpoq. Isumassaqartinnanngikkaluaqisorlu maani inoqarfimmit qaninnerpaamiit kilometerinik tuusintilinnik ungasitsigisumi inuunermalu navianartorsiorfiani pappiliamineq aqerluusarlu kaasarfinnit amuakka. Taavali eqqaalerpara nunalerutit, oqaluttuarisaaneq, kisitsisilerineq oqaasilerinerlu aallunnerusimallugit, isumalukujullungalu nukappiaraq oqarfigaara titartaasinnaananga. Taannalu oqarpoq:
- Soqutaanngilaq. Savamik titartaatilaaginnannga.
Siornatigut savamik titartaasimanngisaannarama titartarsinnaasatuama marluusut aappaat titartarpara. Taanna pulateriaarsuk ipititsisartoq matoqqasoq. Nukappiatsiannguarlu akerliliimmat tupaallaqaanga:
- Naamik, naamik! Nagguaatsuussanngilaq pulateriaarsummit iineqarsimasoq. Pulateriaarsuit navianartorujussuupput. Nagguaatsorlu inituallaarpoq. Uanga angerlarsimaffinni suut tamarmik mikisuararsuupput. Savamik atorfissaqartitsigama, savamik titartaatinnga.
Taava titartaavunga.
Arajutsinaveersaarluni isiginnaarpoq.
- Naamik, sava taanna napparsimavoq, allamik titartaagit.
Titartaavunga.
Kammaga sallaatsumik naammagittarpasilluni qungujuppoq:
- Takusinnaanngiliuk ... savaanngilaq anguteralanguna. Nassoqarpormi...
Taava aamma nutaamik titartaaqqippunga.
Titartagarali kingulleq ilaatulli aamma tassa naammaginngilaa.
- Una utoqqaavallaaqaaq. Savaatitaarusuppunga sivisuumik uumasinnaasumik.
Motoorima isateriartornissaa ulapputigalugu erinitsakkama una titartapallappara oqarlungalu: - Aana karseq. Savaatit taqqama iluaniippoq.
Tupaallaqaangalu takulerakku eqqartuussisuma inuusuttup kiinaa nuannaajallattoq.
- Tassa taamaattorpiarpiaavimmik perusullunga. Sava taamaattoq ivigartortaqaa?
- Sooruna?
- Najugaqarfinni suut tamarmik mikisuararsuugamik ...
- Ajornavianngilaq, aammami sava tunissutiga mikisuarannguuvoq.
Titartagaq qulangerlugu sikippoq.
- Taama aamma mikitiginngilaq ... Takuuk! Sinilersimavoq ... Taamaalillungalu ataqqinartuaraq ilisarisimalerpara.

III
Sivisuumik paasinngilara suminngaanneernersoq. Ataqqinartuaqqap apeqqareqisup soorluuna uanga apeqqutikka tusaaneq ajorai. Oqatsiartarnerilli nalaatsornerinnaat pissutigalugit kigaatsumik ilikkariartuaalerpara. Soorlu timmisartuutiga (timmisartumik titartaanianngilanga nalunarpallaaqimmat) takoqqaaramiuk aperaaq:
- Sunakasinguna aamma taanna?
- Sunakasiunngilaq. Timmisinnaavoq.
Timmisartoruna. Uanga timmisartora.
Tanngassimaarpungalu oqaluttuussinnaagakku timmisartorsinnaallunga. Taava oqarpoq:
- Qanoruna oqarpit? Qilammit nakkaravit?
- Aap, pikkullunga akivunga.
- Ila eqqumiissusia...
Taavalu ataqqinartuaraq erseqqaarissumik asanarnerpaamillu nipilimmik illariarpoq, puffaammissutigeqisannik. Pingaartitaraara ajutoortarnerma pimoorunneqartarnissaat. Taavalu oqaleriallartoq:
- Aa, takuat, sunaaffa aamma illit qilamminngaanneerputit! Ullorissamit sorlerminngaanneerpit?
Takkuteriasaarnera tupinnartoq paasiniassallugu periarfissarseriasaarpunga, aperigasuarparalu:
- Ullorissamit allaminngaanneeravit?
Akinngilarli, sallaatsumik ileqimisaartorpoq timmisartoq nakkutiutigalugu.
- Taannami atorlugu angusassat aamma ungasippallaarnavianngilaq...
Sivisuumillu nikorfavoq sinnattuaqisutut ukkissilluni. Taava savaatiga kaasarfimminiit amuaa erlinnartuutitullu nakkullugu tiguartilluinnarluni.
Takorloorsinnaassavat ”ullorissat allat” pillugit nassuingajannerata qanoq annertutigisumik alapernaasertigilersinneraanga. Ilungersorpungalu paasisaqarnerujumallunga.
- Suminngaanneertutinuna, angutivaraq? Sumiippalu taanna ”najugaqarfiit”? Savaatiga sumunngaanniarinuna?
Eqqarsaammeriarluni akivoq:
- Tassaana taassuma karsip tunniussavit iluaqutigigaa unnuakkut savap illuatut atorneqarsinnaagami.
- Ilumummi! Nukappiaratsialaaguillu aamma pituutamik tunissavakkit, ullukkut pituttarniassagakku. Napasumillu pituffissaanik.
Siunnersuut ataqqinartuaqqap annilaarutigerpasippaa:
- Pitullugu? Isumassarsiap ila eqqumiissusia!
- Pitunngikkukkumi qimaariaannaavoq, tammarlunilu ...
Kammagaluaasiit illarsuataalerpoq:
- Sumunnassagami aamma?
- Arlaannut iluarisaminut. Siumuinnaq ...
Taava ataqqinartuaraq ilumoorsaarluni oqarpoq:
- Ajunngilaq, najugaqarfinni suut tamarmik mikisuarannguupput. Nangipporlu aliasuppalungajalluni:
- Siumuinnarlu pisukkaanni ungavangaarfiunngilaq ...

IV
Taamaalillunga pingaarutilimmik paasisaqaqqippunga, paasivaralu ulloriaaraq ataqqinartuaqqap najugaqarfigisaa illumit anginerungaarunanngitsoq.
Tamanna tupaallaatiginngilara. Nalunngereerpara ullorissat annerit atserneqarsimasut, soorlu nunarsuup, Jupiterip, Marsip Venusillu saniatigut untritilinnik allanik ulloriaqarmat, ilaalu mikingaaramik qinngussuarmilluunniit takuneqarsinnaanngingajattut. Ulloriarsiortup taamaattumik nassaaraangami atsernagu normuliinnartarpaa. Soorlu atsersinnaavaa ”ulloriaaraq angalasoq 3251”.
Pissutissaqarlunga isumaqarpunga ulloriaaraq ataqqinartuaqqap najugaqarfigisaa ulloriaaraq angalasoq B612-iussasoq. Ulloriaaraq angalasoq taanna ataasiaannarluni qinngussuarmik ungasissorsiummik takuneqarsimavoq. Ulloriarsiortoq Tyrkiamioq 1909-mi nassaartuulluni. Nassaarisimasani oqalugiaammi takkajaami oqaluttuarisimavaa nunat tamalaat akornanni ulloriarsiorneq pillugu naapeqatigiinnermi.
Atisaali pissutigalugit upperiumaneqarsimanngilaq. Tassa inersimasut ileqquat.
Ulloriaararli angalasoq B612 pingaartitaagallartillugu kisermaassilluni naalakkersuisup Tyrkiamiup innuttani toqumik pillagaanissaannik sioorasaarlugit pinngitsaalivai Europamiutut atisalersoqqullugit. Ulloriarsiortup oqalugiaatigisimasani oqalugiaatigeqqippaa 1920-mi aqajaqanngi qarlittalik kusanavik atorlugu, maannalu kikkut tamarmik isumaqatigaat.
Tamakku sunnguit tamaasa ilanngullugit ulloriaaraq angalasoq B612 pillugu paasissutissat oqaluttuarereerukkit, normualu tatigalusi oqaatigalugu, taava inersimasut pillugit taamaaliorpunga. Inersimasummiuku kisitsisit nuannarigaat. Kammattaarli pillugu oqaluttuaraanni pingaarutilinnik aperinngisaannartarput. Oqanngisaannarput: ”Qanoq nipeqarpa? Suna pinnguaatigerusunneruaa? Pakkalussanik katersiva?” Naamik, aperisarput: ”Qassinik ukioqarpa? Qassinik qatannguteqarpa?
Qanoq oqimaatsigaa? Ataataa qanoq akissarsiaqartigaa?”
Tamakku paasigaangamikkit aatsaat isumaqalersarput inuk nalunagu. Inersimasullu oqarfigigaanni: ”Illumik kusanartumik takugama ujaqqanik aappaluttunik sanaaq igalaavini naasulik qalianilu tuilik ...” taava illu takorloorsinnaanngilaat. Oqarfigisariaqarput: ”Illumik takugama untritilinnik tuusintilinnik francinik akilimmik.” Taava ingerlaannaq nillissapput: ”Ila kusanassusia!”
Oqarfigigaannilu: "Ataqqinartuaqqap inuusimaneranut uppernarsaatissat tassaapput inequnarluinnarnera, illartarnera savaatitaarusunneralu; savaatitaarusunnermi uppernarsaataavoq inuusimanermut”. Taava inersimasut tuitik kiviimissavaat meeqqallu asuli oqalunnasoralugit. Oqarfigigaannili: ”Ulloriaaqqami angalasumi B612-imeersuuvoq” taava tamanna upperissavaat, imaallaallu taava qujanartumik apersuerujussuartariaqaratik. Tassami taamaattuupput, ilumikkersimaarfiginissaallu pisariaqarani. Meeqqat inersimasunik qajassuussisariaqartaqaat.
Uagulli inuunermik ilisimaarinnittuusugut kisitsisit soqutiginngivippagut! Una oqaluttuaq oqaluttualiatut aallartikkusussimagaluaqaara. Imatut aallartikkusussimagaluaqaara:
”Ilaannigooq ataqqinartuaraqarpoq ulloriaaqqami angalasumi imminerminit anginerungaanngitsumi najugalimmik; assullu kammassaaleqisumik...”
Inuunermik ilisimaarinnittumut tamanna ilumoorpalunnerussagaluaqaaq.
Perusunngeqaarami atuakkiama ilumoorunneqannginnissaa. Pingaarteqaaralu kammaga pillugu eqqaamasakka tamaasa oqaluttuarinissaat. Maanna ukiut arfinillit qaangiuteriikatapput kammaga savaatini nassarlugu qimagummalli. Maanilu oqaluttuariniarsaraara puigunnginniassagakku. Alianaqaarmi kammammik puiguineq. Imaanngilarmi kikkut tamarmik kammaqarsimasut. Uangalu inersimasutulli ilisinnaavunga, kisitsisaannarnik soqutigisaqalerlunga.
Taamaattuminguna aqerluusarsillungalu imilertakkanik qalipaatisisunga. Tamaviaarnaqaaq uattut ukioqarluni titartaanialeqqilluni, arfinilinnik ukioqarluni pulateriaarsuk matoqqasoq pulateriaarsullu ammasoq kisiisa titartarsimagaanni. Soorunami ilungersussaanga titartakkakka ilisarnartuutinniarlugit. Iluatsitsissanerlungali nalornissutigaara. Titartagara ataaseq ajorpallaanngilaq, allali ilisarnanngivippoq. Angissusaa aamma uniulaartarpara. Ilaanneeriarluni ataqqinartuaraq angivallaarsinnaasarpoq, ilaannilu mikivallaarluni, aaliangersinnaanerlu ajorpunga atisai qanoq qalipaateqartissanerlugit. Taamaalillunga misileraasariaqarpunga pisinnaasannguara tamaat ajunnginnerpaamik naammassiniarsaralugu. Pingaarutilinni allani kukkunissara aamma ilimanarsinnaavoq, isumakkeerfigisariaqarpassingali. Kammalaatiga nassuiaanngisaannarpoq, imaassinnaavoq isumaqarsimasoq immisulli ittuusunga. Ajoraluartumilli uanga sava karsip iluaniittoq akimut takusinnaasimanngisaannarpara. Imaassinnaavormi inersimasunut assingulaartunga. Utoqqalisimassaanga.

V
Ullut tamaasa ulloriaaraq angalasoq pillugu tusagaqartarpunga, tassanngaanniit aallalernera angalaneralu pillugit. Oqaloqatigiittarnitsinni tamakku paasinarsiartuaarput.
Taamaalillunga aamma ullut pingajussaanni orpik baobab pillugu pisimasoq annilaarnartoq tusarpara.
Tassani sava aamma qutsavissaraara, ataqqinartuaqqap tassanngaannaq soorlulusooq nalornilivissimalluni aperimmanga:
- Ilumoorpormi ilaa savat orpigaarartortartut?
- Aap, ilumoorpoq.
- Qujanassusia!
Paasinngilara sooq savat orpigaarartortarnerat taamak pingaartitsigineraa. Ataqqinartuararli nangippoq:
- Taava tassa aamma baobabertortarpat?
Nassuiaappara baobabit orpigaaraanngitsut orpissuusulli oqaluffittut portutigisut allaalluunniit nagguaatsorpassuarnik nassaraluarpat, taakku orpik baobabi ataaseq nungussinnaanavianngikkaalluunniit.
Nagguaatsorpassuit takorluuginnarlugit ataqqinartuaraq illalerpoq.
- Taavami qaleriiaanneqartariaqassapput...
Ilisimassutsili atorlugu nangippoq:
- Baobabit aallaqqaammut mikisuusarput - allinnginnerminni.
- Aap ilumoorputit, kisianni sooruna savat mikisunik baobabertortikkusuppigit?
Akivorlu: ’Aa, soorunami!” soorlumi taamaattussaannartut nipeqartillugu. Uangalu eqqarsaqqissaartariaqarpunga akissutaa namminivik paasiniarlugu.
Imaakkamimi ataqqinartuaqqap ulloriaani angalasumi, soorlu ullorissani tamani taamaattoq, naasunik ajunngitsunik ajortunillu naasoqarpoq, taamaattumillu naasuni ajunngitsuni naatsiiassaqarluni ajunngitsunik aamma naasuni ajortuni naatsiiassaqarluni ajortunik. Naatsiiassalli ersinngitsuupput nunami toqqorlutik sinittartut, ataatsip iterusulernissaata tungaanut. Taava tasitsaartarpoq, aallaqqaammullu qunusunnguamik naanera ataasinnguaq inequnavissoq ajoqutaanngivilluni seqernup tungaanut siaartarpoq. Radisep naaqqaatigippagu orpiulluunniit naasoqartartup naaqqaatigippagu, pisinnaasaa tamaat naajartortinneqassaaq. Naasorli ajortuusoq paasigaanni ingerlaannaq nusullugu peerneqassaaq. Sunaaffalu ataqqinartuaqqap ulloriaaraani angalasumi ajorluinnartunik naatsiiassaqarpoq. Taakkulu tassaapput baobabit naatsiiassartaat. Ulloriaaqqap nunataa tamaat naaffigisimavaat. Tassalu baobabit orpii sivisuallaamik isumakkiiginnarsimagaanni nungunnissaat ajornakusoortaqaaq. Ulloriaq angalasoq tamakkerlugu siaruarfigissavaat, sorlaasalu suna tamaat aqqusaalutoralugu. Ulloriarlu mikivallaarpat baobabillu amerlavallaarlutik, taava ulloriaq qaartissavaat.
Kingorna ataqqinartuaqqap oqarfigaanga pissusissamik eqquineq pingaaruteqartuusoq. Ullaakkut imminut isumagereeraanni ulloriaaraq isumageqqissaarneqartariaqarpoq. Ileqquliunneqartariaqarpoq baobabit mikineranniit assigisarujussuinit orpinnit naasoqartunit immikkoortissinnaaleraanni, ingerlaannaq piiartarlugit. Suliassaq tamanna assut avaanngunarpoq ajornarpallaaranili.
Ullullu ilaanni ataqqinartuaqqap siunnersorpaanga peqqissaavillunga titartaaqqullunga meeqqat uanga najukkanneersut paasilluarniassammassuk. ”Arlaanni angalassagaluarunik,” oqarpoq ”taakku iluaqutigisinnaavaat. Ilaannikkut ajoqutaavallaarneq ajorpoq suliassaq kinguartilaaraanni. Baobabilli eqqarsaatigigaanni, tamanna ajunaarnersuarmik kinguneqarsinnaavoq. Qanga ulloriaaqqamik nalunngisaqarpunga eqiasuttumik inuttalimmik. Taassuma orpikkat mikisut pingasut nakkutiginngitsoorsimavai...”
Ulloriarlu taanna titartarpara ataqqinartuaqqap nassuiaatai malillugit, ileqqussanik oqaaqqissaarinissaq nuannarivallaanngikkaluarlugu. Baobabinulli tunngatillugu tammartajaarluni ulloriaaqqamut pigaanni, tamatuma kingunissai ajortut ilisimanngisat annertoqimmata, tamatumuuna pinaasernera akiorpara. Oqarfigissavassilu: ”Meeqqat, baobabinut mianersoritsi!” Titartagaq peqqissaaruteqqissaarpara ikinngutikka mianersoqqullugit navianartumut nalusatsinnut qangali uatsinnik navianartorsiortitsisimasumut. Mianersoqqussutaavorli aamma asuliinnaanngitsoq. Massakkut imaassinnaavoq eqqarsartusi: sooruna titartakkat allat atuakkamiittut baobabimit titartakkatulli alutornartiginngitsut? Akissutissaq nalunanngeqaaq. Misiliigaluarpunga iluatsinnangali. Taamanimi baobabit titartarakkit pisariaqarluinnassutsip misigititsineranit sunnertissimavunga.

VI
Ajja, ataqqinartuaraq’aa! Inuunerit alianartoq piffissap ingerlanerani uannut paasinarsiartuaarpoq. Sunaaffami sivisuumik seqernup tarrikkiartuaarnera pinnersoq kisiat aliikkutarisarsimavat.
Paasisaq taanna ullut sisamassaanni ullaakkut ilisimalerpara oqaravit:
- Seqernup tarrikkiartuaarnera nuannareqaara.
Seqernup tarrikkiartornera alakkassavarput...
- Aap, utaqqisariaqassaagulli...
- Utaqqilluta? Suna utaqqillugu?
- Seqernup tarrinnissaa utaqqillugu.
Tupaallappaseqqaarputit, taavali imminut illaatigiitigalutit oqarputit:
- Angerlarsimasoriuaannartungaana!
Tassami kikkut tamarmik nalunngilaat Amerikami ulloqeqqaraangat Frankrigimi seqineq tarrikkiartortartoq. Minutsip ataatsip ingerlanerani Frankrigimut angalapallassinnaasuugaanni seqernup tarrinnera takusarneqarsinnaagaluarpoq. Ajoraluartumilli Frankrig ungasippallaarujussuarpoq. Illilli ulloriamineeqqanni issiavik nikisilaaginnarlugu seqernup unnukkut aappillernera takusinnaasarpat...
- Ullut ilaanni seqineq tarrittoq fiiarafoororiarlunga takuara!
Kinguninngualu nangipputit:
-Tassami... imaattoq... aliasuttorujussuugaanni seqineq tarrittoq isiginnaarlugu nuannertaqigami.
- Ulloq taanna seqineq tarrittoq fiiarafoororiarlugu takugakku aliasuttorujussuugavit? Ataqqinartuararli akinngilaq.

VII
Ullut tallimassaanni - qujanartumingaasiit sava pissutaalluni - ataqqinartuaqqap inuunerani isertugaq ilisimalerpara. Tassanngaannarmi allamik aallaqqaaseeqqaanngivilluni aperivaanga, soorluli sivisuumik ajornartorsiut eqqarsaatigisimallugu:
- Sava orpigartortaruni taava aamma naasutortarsimassaaq?
- Savap aqqutimini nassaani tamaasa nerisarpai.
- Aamma naasut kapinartullit?
- Aap, aamma naasut kapinartullit.
- Taavami kapinartut sumut iluaqutaappat?
Tamanna naluara. Taamaalinerani kikiassuaq qajannaaqqut motoorimi akkiussimasoq peerniarlugu ulapputigaara. Ernumaqaanga. Motoorima ajutoornera ajorsigaluttuinnartutut isikkoqarpoq imissaralu nungulerluni, ajornerpaamik annilaanngatigilikkannik.
Ataqqinartuaraq aperisimagaangami uteriittaqaaq. Kikiassuaq isumaluutigigakku eqqarsariaqqaarnanga akivara:
- Kapinartut sumulluunniit iluaqutaanngivipput. Naasunukua ajorniaannarlutik kapinartoqartut.
- Aar!
Nipangersimalaariarluni uumissuerpalungajalluni oqarpoq:
- Oqaatsitit upperinngivippakka! Naasut sanngiitsuupput. Uppiasuupput. Sapinngisaminnik imminnut paarisarput. Isumaqarput kapinartoqaramik qununarpasingaarlutik...
Akinngilanga. Eqqarsarpungali: Kikiassuaq qajannaaqqut katakkumanngiinnarpat kaattamik aserortissavara. Ataqqinartuaqqalli eqqarsaatinnit allamut saatippaanga.
- Aali oqartutit naasut...
- Naamik! Naamerluinnaq! Oqanngilanga. Asuliinnaruna akisunga, pingaaruteqarnerusunik sammisaqarama!
Tupigusulluni nakkuppaanga.
- Pingaaruteqarnerusunik!
Nakkuppaanga kaataq tigullugu nikorfasunga assakka tarnummik qernertuinnaasut, suunersumut kusanaagingaagaanut sikingallunga.
- Inersimasutorluinnaq oqalupputit.
Taamatut oqarmat kanngusulaarpunga. Naakkigerpasinngivillungali nangippoq:
- Suut tamaasa paarlakaajaappatit - tamaasa akulerussuullugit...
Uumitsaammersimaqaaq. Ileqimisaartorpoq nutsani imusut kuultitulli sungaartigisut sumut tamaanga erfatsillugit.
Ulloriaaqqamik nalunngisaqarpunga, tassanilu angut najugaqarpoq qaratsamigut aanaartoorsimalluni nappaateqartoq. Naasumik naasaqarsimanngisaannarpoq. Ullorissamik takusimanngisaannarpoq. Asasaqarsimanngisaannarpoq. Allamik suliaqarsimanngisaannarpoq, taamaallaat kisitsinermik. Ulloq naallugu ilittulli oqartuartarpoq: ”Pingaaruteqarnerusunik sammisassaqarpunga. Angutaavungami ilungersortoq!” Taavalu tanngangaaraangami pullattutut ilisarpoq. Uffa angutaanani. Aali pupiulluni!
- Suna?
- Pupik!
Ataqqinartuaraq kamangaarami qarsorsimavoq.
- Ukiuni millionilinni naasut kapinartuliorsimapput. Taamaattorli ukiuni millionilinni savat naasortortuarsimapput. Taava pingaaruteqanngila paasiniarsarissallugu sooq kapinartuliortarnersut iluaqutiginngivikkunikkit? Savat naasullu akornanni akersuunneq pingaaruteqanngila? Anguterujussuup aappalloriinnaap katiteraluni kisitsineraniit pingaarnerunngila? Uangalu nalunngisaqaruma naasumik nunarsuarmi asseqanngitsumik ullaallu arlaanni sava takkulluni naasoq ataaseerlugu nunguppagu, nalullugulusooq taamaaliorsimanini, taava aamma tamanna pingaaruteqanngila?
Ataqqinartuaraq aappillerpoq nangeqqillunilu:
- Inoqarpammi naasumik asasaqartumik, qilaallu ulloriai millionilippassuusut tamarmik ataatsimik taamaattumik naasoqarpata, taava
pilluarusulluni isigiinnartariaqarpai. ”Pavani arlaanniippoq uanga naasuutiga ...” imminut oqarfigivoq. Savalli naasoq nerippagu taava taanna misigissaaq soorlulusooq ullorissat tamarmik tassanngaannaq qamittut! Tamannali pingaaruteqanngivippoq!
Oqaqqissinnaajunnaarpoq. Tassanngaannaq qiarsuataalerpoq. Unnuanngoreersimavoq. Uanga sakkukka iperarpakka. Kaataq kikiassuarlu soqutigiunnaavippakka, qilalerneq toqulu aamma. Ullorissat ilaanni, ullorissat angalasut ilaanni, maani, nunarsuarmi, ataqqinartuaraqarpoq tuppallersarneqartariaqartumik! Pakkuppara, uaaterujoorlugu oqarfigaara: ”Naasoq asasat ulorianartorsiunngilaq ... Savaativit aatsarnaveeqqutissaanik titartaassaanga ... Naasuutivillu saattuaasassaanik titartaatissavakkit... Aamma ...” Allamik oqaasissaaruppunga. Isumaalliortutut misigisimaqaanga, nalulerlugulu qanoq qanilleqqissinnaanerlugu, angoqqissanerlugu ... Qulliit nunaat naalagaaffiuvoq nalunartulik.

VIII
Sivitsunngitsoq ataqqinartuaqqap naasuutaa ilisimanerulerpara. Ulloriaateeraani siornatigut taamaallaat naasarsimapput naasuaqqat pikkunarpallaanngitsut, mikisut, kaavequtip pilutaanik ataasiinnarmik pilutallit; inituallaanngitsut ajoqutaanatillu. Ullaakkut ivikkat akornanni puttussuuttarput unnukkullu toqusarlutik. Unali naasoq ullut ilaanni naatsiiassamit, suminngaanneersuugaluarnersumit tingilluni naalersumit pisuuvoq, ataqqinartuaqqallu taassuma naaqqaataa allatulli isikkoqanngitsoq nakkutigeqqissaarsimavaa.
Tassaasinnaavoq baobabit ilagisaat nutaaq. Orpigarli alliartorunnaariasaarpoq sikkersunillunilu. Ataqqinartuaqqap malinnaaffigaa sikkersussarujussuaq alliartortoq, qularinagulu ilimasungaalerpoq tupinnartumik inerittoqarumaartoq, naasulli kusatsinnissaminut piareersarnini naammassinaveerpaa taqqamani ineeqqamini qorsooqqissumi. Peqqissaarluni qalipaatissani toqqartorpai. Arriitsunnguamik atisassani atiartuaarpai, sikkersumilu pilutai ataasiakkaarlugit siaartarpai. Puttunnianngilarmi valmuetulli eqiterluni. Puttunniarpoq kusanarnissani tamaat kusanarluni. Iluareqqusaartuuvormi, iluareqqusaaqaaq! Ullorpassuit isertorluni pinnersarnini naammassiniarsaraa. Ullaalli ilaanni, seqineq nuilersorlu, naasoq imminut nittarpoq.
Naasorlu, peqqissaangaarluni piareersarsimasoq, aatsaajutigaluni oqarpoq:
-Naa, itersinnaanngingajappunga. Utoqqatserpunga ... nutsakkaluunniit suli aaqqinngilakka...
Ataqqinartuaraq alutorsangaarami nipangersimasinnaanngilaq:
- Pinningaaravit!
- Ilumut, ilaa, naasoq sallaatsumik oqarpoq. Asulumi seqineq nuisorlu pinngorama ...
Ataqqinartuaqqap pasitsaappaa naasoq ajukkuppallaanngitsuusoq, attortinnaveqaarli!
- Maannalu ullaakkorsiorfissanngorunarpoq, oqaatsini nangippai. Isumagilaarsinnaanerpinga ...
Ataqqinartuararlu paatsiveerutivippoq. Imertaammik imermik nutaggarimmik imertarpoq, naasorlu imerterlugu.
Taamaalilluni naasup perruuataarnini pissutigalugu erniinnaq ataqqinartuaraq naalliutsitarilersimavaa. Soorlu ullut ilaanni kapinartuni sisamat oqaluuserilersimavai, ataqqinartuararlu oqarfigalugu:
- Tiigerimmi ipittunik kukilissuit takkuteriaannaapput.
- Maani ulloriaaraatinnguanni ' tiigereqanngilaq, ataqqinartuaraq
akisimavoq. Tiigerillu aamma naasortorneq ajorput.
- Naasuunngilanga, naasoq sallaatsumik oqarsimavoq.
- Utoqqatserpunga...
Tiigerit ersiginngilakka, suerliuna nuannarinngivikkiga. Assiaqutissannik peqanngilatit?
”Sueq nuannariivinngilaa ... nunamut taama tunngatigisumi suingaarsinnaanavianngitsoq ataqqinartuaqqap oqaatigisimavaa. Una naasoq kakkaammi peqqummat...”
- Unnukkut assiaquttamik assertassavarma. Maani najukkanni nillernermik. Pisatsersornerlugaangaaramilu. Uanga nunanni...
Tassungali killillunilu imminut unitsippoq. Naatsiiassatut anngussimavoq. Qanormi ililluni nunarsuit allat ilisimasaqarfigissagamigit. Taamak salluliani sianiilikaartigisoq pillugu paasisaagami kanngusulluni quersutsiarpoq, kanngusuutissaq ataqqinartuaqqamut tutsinniarlugulusooq:
- Assiaqummaa eqqartorparput? ...
- Aaleruttorigaana illit oqaluleravit!
Taava ataqqinartuaraq peqqissimitikkusullugu quersornini sakkortusisimavaa.
Taamaalilluni ataqqinartuaraq asannikkaluaqaluni naasumut qulalersimavoq.
Oqaatigisai soqutaanngivissut persuarsiutigisimavai, aliasuummerujussuarsimallunilu.
- Tusarnaarsimassanngikkaluarpara, ullut ilaanni nassuerfigaanga. Naasut oqaasii qaquguluunniit tusarnaarneqartariaqanngillat. Naasut isigineqarlutillu naamaneqartassapput. Uanga naasuutima ulloriaarara tamaat tipiminik kimippaa, tamannali nuannaarutigisinnaasimanngilara. Taannalu tiigerip kukissui pillugit oqaluttuaq, quianaageqisara, attortissutigisussaagaluarpara ... Ilanngullugulu nassuerpoq:
- Taamanimi sunaluunniit paasissallugu suli ilikkarsimanngilara.
Naasup iliuusai tunngavigalugit nalilersimasussaagaluarpara, oqaatigisai pinnagit.
Tipiminik tiguaraminga. Qaamanerminik seqeraminga. Qimanngisaannarsimassagaluarpara. Nakutitseriarnerisa nallinnaannartut tunuanniittoq iluarinninnera takusinnaasimasariaqaraluarpara. Naasut imminnut assortortaqigamik, uangali inuusuppallaarsimavunga asanninnera paasissallugu.

IX
Timmissat aallartartut iluaqutsiullugit aallarsimasoraara. Ullaaq taanna aallalerami ulloriaatini iluarsaalluaqqissaarpaa. Innermik anitsisartuutini peqqissaarluni sanerpai. Tassa marlunnik innermik anitsisartuuteqarami suli maannamut anitsisartunik. Taakkulu assut iluaqutigisarsimavai ullaakkut qorlortitaliorniaraangami. Ataatsimik aamma innermik anitsisartuuteqarpoq anitsineq ajortumik. Kisianni oqartarneratuulli: ”Nalunaqaaq!” Taamaattumik innermik anitsisartuutini anitsineq ajortoq aamma sanerpaa. Innermik anitsisartut iluamik saligaatsuutikkaanni allanngujuitsumik eqqissisimasumillu ikumasarput, anitsisaratik. Innermik anitsinerit pujoorfinni innertut ipput. Uagulli maani nunarsuatsinni mikivallaarujussuarpugut innermik anitsisartuutitta sanertarnissaannut. Taamaammat ajornartorsiutigisaqaagut.
Ataqqinartuaqqap ugguarpalulaarluni baobabip sikkerneri kingulliit nusuppai. Isumaqarsimanngisaannarsimavoq utissalluni. Suliarisartakkanili ilisarnarluartut tamaasa ullaaq taanna alianaagilluinnarpai, naggammillu naasoq imerteramiuk assiaqusernialerlugulu qissasiinnarusunnerulluni paasivaa.
- Inuulluarit, ataqqinartuaqqap naasoq oqarfigaa.
Akinngilarli.
- Inuulluarit, oqaqqippoq.
Naasoq querasaarpoq nuammik peqquteqanngitsumik.
- Sianiissimavunga, kiisami oqarpoq. Isumakkeerfigisariaqarparma. Pillualerniarsariniarit.
Tupaallaatigaa assuarliummik tusaasaqannginnami. Nikorfaannarpoq, puullaaqilluni, assiaqut igalaamineq tigummillugu. Eqqissisimaneq sallaatsoq paasinngilaa.
- Asagikkinuna, naasoq oqarpoq. Nammineq pisuuvunga tamanna ilisimasimannginnakku. Soqutaanngilarli. Uattullimi sianiitsigisimavutit. Pillualerniarsariniarit. Assiaqut unitsiinnaruk, assiaqusertikkusunngilanga ...
- Anorimi...
- Taamak aamma nuatsiginngilanga ... unnuap silaannarinnera iluaqutigissavara. Naasuuvunga.
- Taavami uumasut...
- Qullugiaaluit naammagiinnartariaqassavakka pakkalussat ilikkarusukkukkit. Unnia asanat. Kiami aamma allap pulaassagaluaraminga? Illimmi ungasissupilussuuvutit. Uumasorsuit ersiginngilakka. Kukeqarpungami.
Kapinartunilu sisamat meerarpaluttumik takutippai.
Nangipporlu:
- Qaa, uninngaannarlutit sivitsorsaajunnaarniarit, avaanngunaqaaq. Aaliangereerputit aallarniarlutit. Qaa ingerlaniarit.
Kissaatiginngilaami qiasuni takussagaani. Naasuuvoq nakimaatsoq...

X
Ulloriaaqqat 325,326,327,328,329 330-llu qanittuanniippoq. Tikeraaqattaalerpaalu sammisassaminik ujarlerluni ilikkagaqarumallunilu.
Ulloriaaqqami siullermi najugaqarpoq kunngi. Kunngi issiavissaarsuarmi akunnaatsumi ataqqinarpaluttumili issiavoq, aappallorissunik ukaliatsiallu amianik sanaanik atisaqarluni.
- Takuat! Naalattaavallaarluni! Kunngip ataqqinartuaraq takugamiuk nillerpoq.
Ataqqinartuararlu eqqarsarpoq:
- Tamanna qanoq ilisimassagamiummita. Takusimanngisaannarpaangami!
Ataqqinartuaqqap ilisimanngilaa kunnginut silarsuaq nalorninaalluinnartuummat. Tassami inuit tamarmik naalattaapput.
- Qanilligit takulluarniassavakkit, kunngi oqarpoq, tanngassimaarluni kiisami kunngiuffissaqalerami.
Ataqqinartuaraq issiavissarsioraluarpoq, ulloriaararli qallersaammik ukaliatsiap amianik sanaamik tamavimmi poorsimavoq. Nikorfaannarporlu, uernarnermillu aatsaartoorpoq.
- Ileqqussat malillugit kunngi najuutsillugu aatsaarneq naleqqutinngilaq, kunngi oqarpoq. Aatsaarnissat inerteqqutigaara.
- Piaarinngilanga, ataqqinartuaraq puullaaqilluni akivoq. Sivisuumik angalasimagama sinissimanangalu.
- Aa, sunaaffa, kunngi oqarpoq. Taavami peqquakkit aatsaassasutit. Ukiorpassuarni aatsaartumik takusaqarsimanngilanga. Taamaammat aatsaarneq uannut qaqutigoortuuvoq. Aatsaaqqiinnarit, taama peqquakkit!
- Peqqugamma annilaangalerpunga. Sapilerpunga ... ataqqinartuaraq oqarpoq aappillerlunilu.
- Hm! Hm! kunngi akivoq. - Taavami... taava peqquakkit ilaannikkut aatsaartassasutit ilaannikkullu...
Kunngi ittoqilaarpoq uumitsassimaarlunilu.
Kunngimummi pingaarutilerujussuuvoq oqaasissaqarnerata ataqqineqarnissaa. Naalannginneq akueriumanngilaa. Kisermaassivilluni naalakkersuinissani piumasaraa. Kunngiulluaramili naapertuutinngitsunik peqqusineq ajorpoq.
- Takorluuinnaruk, oqartarsimavoq, generalima ilaat peqqusimagukku nattoralinngoqqullugu, generalilu naalassimanngippat, taava generali tassani kukkusimanngilaq, kukkussut uanniippoq.
- Ingissinnaavunga? ataqqinartuaraq mianersorluni aperaaq.
- Peqquakkit ingissasutit, kunngi oqarpoq ataqqinarpalaartumillu qallersaanni nusuumillugu.
Ataqqinartuararli tupigutsappoq. Ulloriaaraq mikisuararsuuvoq. Kunngimmi taava suna naalagaaffigisimassavaa?
- Ataqqinartorsuaq, ataqqinartuaraq oqarpoq ... Utoqqatserpunga aperisariaqarakkit...
- Peqquakkit aperissasutit, kunngi oqapallappoq.
- Ataqqinartorsuaq ... Sunaana naalagaaffigigit?
- Sunut tamanut, kunngi akivoq taamaattussaaginnartutut isiginnippasilluni.
- Sunut tamanut?
Kunngip innimisuppaseqaluni assani siaarpaa ulloriaaqqap, ullorissat angalasut ullorissallu allat tungaannut.
- Tamakkorpassuit? ataqqinartuaraq aperaaq.
- Tamakkorpassuarnut... kunngi akivoq.
Kisimiivillunimi naalakkersuisuuginnanngilaq, silarsuarmulli tamarmut kisimiilluni naalakkersuisuuvoq.
- Ullorissat peqqussutitit aamma naalattarpaat?
- Aap tassami taamaattarput, kunngi oqarpoq. Ingerlaannaq naalattarput, inerteruminaatsut akuerisinnaanngilakka.
Taamarsuaq pissaaneqarneq ataqqinartuaqqamut tupigutsatsitseqaaq. Nammineq taamatut pissaaneqarsimasuuguni ullormut seqernup tarrinneri fiiarafooruunngitsut toahalfiarsilli, immaqaluunniimmi hunnorujut tohunnorujulluunniit takusarsinnaassagaluarpai, issiavini nikittaqattaartinngivillugu! Ulloriaatinnguanilu qimataq maqaasileramiuk sapiiserluni kunngimut noqqaalerpoq.
- Seqernup tarrinnera takorusoqaara ... Nuannarissagaluarpara ... seqineq tarreqqusinnaasuugukku...
- Generali pakkalussatut naasumiit naasumut timmeralaaqqusuugukku, imaluunniit isiginnaartitsissummik allaqqullugu nattoralinngoqqulluguluunniit, generalilu naalanngippat, taava kina pisuussuteqassava, taanna uangaluunniit?
- Illit, ataqqinartorsuaq, ataqqinartuaraq aalajangersimasumik akivoq.
- Takuat. Tassami ataasiakkaat pisinnaasaannik peqquneqartariaqarput, kunngi oqarpoq. Naalagaassuseq pingaarnerpaamik isumatusaarnermik tunngaveqarpoq. Innuttammi peqqugukkit immamut imminnut igissasut taava pikitsitsissapput. Naalannissamik piumasaqarsinnaatitaavunga peqqussutikka naapertuuttuummata.
- Seqernummi tarrinnera takorusutara? ataqqinartuaqqap eqqaasippaa. Aperereeraangamimi apeqqummi akineqarnissaa qatangiinnartinngisaannarpaa.
- Seqernup tarrinnera takujumaarpat. Massakkut qinnutigissavara. Naalakkersuinermili nalunngisakka tunngavigalugit pitsaasumik periarfissaqalernissaa utaqqerusunneruara.
- Tamannalu qaqugu pissava? ataqqinartuaraq aperaaq.
- Hm! Hm! kunngi oqarpoq qaammatisiuterujussuarlu qupperarlugu. Hm! Hm! Pissaaq imaalinerani ... imaalinerani ... unnugu pissaaq, nalunaaqutaq qulingiluanut minutsinik marlunnik sioqqullugu! Taamaalippat takussavat peqqussutikka qanoq pitsaatigisumik naammassineqartarnersut.
Ataqqinartuaraq aatsaalerpoq. Seqernup tarrinnera takorusoqaa. Aammami susassaaleqilaaleriikatassimavoq.
- Maani allamik pisassaaruppunga, kunngimut oqarpoq. Aallaqqilerpunga!
- Aallarnak, kunngi akivoq, naalatseqarnini tulluusimaarutigeqalugu. Aallaqinak. Ministerinngortissavakkit!
- Sumut ministeri?
- Hm ... inatsiseqarnermut ministeri!
- Kisiannimi maani eqqartuussassaqanngilaq!
- Nalunaqaaq, kunngi oqarpoq. Suli kunngeqarfiga tamaat angalaarsimanngilara, utoqqarsuuvunga, maanilu qamutikka inissaqanngillat pisunnerlu qasunareqaara.
- Uanga misissoreerpara, ataqqinartuaraq oqarpoq, ujakkarlunilu ulloriaaqqap illuatungaa takujumallugu. - Kanani aamma inoqanngilaq ...
- Taavami imminut eqqartuussinnaavutit, kunngi akivoq. Tassa nalunarnerpaaq. Imminut eqqartuunnissaq allanik eqqartuussinermit nalunarnerujussuuvoq. Imminulli eqqortumik pineqaatississinnaaguit, taava ilisimatuuissuusimassaatit.
- Sumiluunniimmi imminut eqqartuussinnaavunga, ataqqinartuaraq oqarpoq. Taamaaliorniarlunga maani najugaqartariaqanngilanga.
- Hm! Hm! kunngi oqarpoq, isumaqarpunga ulloriaaqqanni teriarsuatoqqamik najugaqartoqartoq. Unnuakkut tusaasarpara. Taanna ilaannikkut toqumut eqqartuuttarsinnaavat. Taamaalilluni illit naapertuilluarnerit taassuma inuuneranut apeqqutaassaaq. Pinerilli tamaasa pillagassaajunnaarsittariaqassavat pigiinnarumallugu; taannaannaavormi.
- Kisiannimi toqumut eqqartuussinissara nuannarinngilara, ataqqinartuaraq oqarpoq, aallarniarunarpungalu.
- Naamik, kunngi oqarpoq.
Maannali ataqqinartuaraq piareersarluni naammassivoq, kunngilu pisarissersoqqikkusunngilaa.
- Ataqqinartorsuaq suna tamaat eqqoqqissaarlugu naalanneqarusukkuit taava isumatusaartumik peqqussuteqarfigissagaluarparma. Ataqqinartorsuup peqqusinnaagaluarpaanga minutsi qaangiutsinnagu aallaqqullunga, isumaqarpungalu periarfissaq maanna ajunngivissoq ...
Kunngi akinngimmat ataqqinartuaraq nikorfaannarallarpoq. Taava anersaammilaarpoq ingerlaqqillunilu.
- Aallartitanngortippakkit, kunngi suaapallappoq.
Kunngi naalagaarpasittorujussuanngorsimavoq.
Ilumummi inersimasunuku eqqumiitsut, ataqqinartuaraq silarsuarmut ingerlaqqikkami imminut oqarfigaaq.

XI
Ullorissap angalasup tulliani angut perroortoq najugaqarpoq.
- Nånå, nånå! Nersorinnittoq pulaartuataartoq! Ataqqinartuaraq takuinnarlugu angut perroortoq ungasianiit nillerpoq. Tassamiuna angut perroortoq isumaqartoq inoqatini tamarmik imminik nersorinnittuusut.
- Kutaa, ataqqinartuaraq oqarpoq. Ila natsavit eqqumiissusia.
- Tassaana ilassinnissut, perroortoq akivoq. Uannik qiimmattaatiginnittunut ilassinnissut. Ajoraluartumilli tamaanga aqqusaartoqanngisaannarami.
- Aa-a! ataqqinartuaraq oqarpoq paasisaqanngivilluni.
Taavali angut perroortoq nangippoq: - Misilillugu ersaartarit.
Ataqqinartuaraq ersaartarpoq. Perroortup ilassinnilluni natsani kiviimivaa.
- Manna kunngimut pulaarninnit nuannernerungaarami, ataqqinartuaraq imminut oqarfigaaq. Ersaartaqqilerporlu. Angut perroortoq natsani kiviimillugu ilasseqqippoq.
Minutsit tallimat naalakkersugaalluni sungiusakkatut pisaqattaareerami ataqqinartuaqqap pinnguaat qatsuppaa.
- Qanoq-una iliorniassaanga nasaartinniarlutit? aperaaq. Angutilli perroortup tusaanngilaa. Perroortummi nersualaarinnissutit kisiisa tusaasarpaat.
- Tassa taama nersortigivinga? ataqqinartuaraq aperaa.
- Nersorinninneq qanoq isumaqarami?
- Nersorinninneq isumaqarpoq ullorissami maani kusanarnerpaajunerma, atisarinnerpaajunerma, pisuujunerpaajunerma silatunerpaajunermalu akuerineqarnerat.
- Kisiannimi ullorissami allanik inoqanngilaq!
- Taamaakkaluartormi nersuinnarniannga!
- Nersorpakkit, ataqqinartuaraq oqarpoq tuinilu kiviimillugit, kisianni tamanna ilinnut sumut iluaqutaassagami?
Ataqqinartuararlu tassanngaanniit qimaavoq.
Inersimasut ilumuuissuaq eqqumeeqaat, ataqqinartuaraq silarsuarmut ingerlaqqikkami imminut oqarfigaaq.

XII
Ullorissap tulliani imerajuttoq najugaqarpoq. Pulaarnini sivikikkaluaqisoq ataqqinartuaqqap nikalluutigingaarpaa.
- Tamaani suit? imerajuttoq puiaasarpassuit imaqanngitsut puiaasarpassuillu allat ammarneqanngitsut akornanni nipataqarani issiasoq aperaa.
- Imertunga, imerajuttoq akivoq nikallungarpasilluni.
- Sooruna imerpit? ataqqinartuaraq aperaaq.
- Puiguiumallunga, imerajuttoq akivoq.
- Suna puigorumallugu, ataqqinartuaraq apereqqippoq. Imerajuttoq naakkigimisaalereerpaa.
- Kanngusunnera puigorumallugu, imerajuttoq nassuerpoq sikillunilu.
- Suna kanngusuutigigakku? ataqqinartuaraq ikiuerusulluni aperaaq.
- Imernera, imerajuttoq naggasiivoq nipaarutivillunilu.
Ataqqinartuararlu paatsiveerusimaarluni qimaavoq.
Inersimasut ilumoortumik eqqumeeqaat, ataqqinartuaraq silarsuarmut ingerlaqqikkami imminut oqarfigaaq.

XIII
Ullorissat sisamaat niuertup ulloriaraa. Angut taanna pisassaqangaarami ataqqinartuaraq apuummat qivianngilaaluunniit.
- Kutaa, ataqqinartuaraq oqarpoq. Pujortakkat qamissimavoq.
- Marluk pingasullu tallimaapput. Tallimat arfineq-marlullu aqqaneq-marluupput. Aqqaneq-marluk pingasullu faamtaniupput. Kutaa. Faamtanit arfineq-marlullu toatiiviupput. Toatiivit arfinillillu oortatiiviupput. Ikeqqinnissaanut piffissaqanngilanga. Sassitiivit tallimallu iinatraajuiupput. Takuat! Tassa millionit famhunnorujut sashunnorujutuusintillu toatiivit sashunnorujut iinatraajuiupput.
- Famhunnorujut millionit suut?
- Qanoraa? Suli tamaaniippit? Famhunnorujut millionit ataaserlu ... puigorpara ... ulapinnermik. Ilungersortuuvungami. Piffissara asuliinnaq oqalunnermut atorneq ajorpara! Marluk tallimallu arfineq-marluupput...
- Famhunnorujut millionit ataaserlu suut? Ataqqinartuaraq apeqquteqaraangami akineqanngitsoorusunngisaannartoq aperaaq.
Niuertup niaqqi kivippaa.
- Ukiuni fiiarahalfiarsini maani ullorissami najugaqarninni pingasoriaannarlunga akornusersorneqarsimavunga. Siulleq ukiut toatiivit matuma siorna pivoq, sullineq nerrivinnut suminngaanniit pinerpoq nakkarmat. Nipiliungaarmat katiterininni sisamariarlunga
kukkuvunga. Aappassaa akornusersorneqarpunga ukiut aqqanillit matuma siorna, gigteqalerama. Naammattumik timersorneq ajorama, pisuttuarnissannummi piffissaqannginnama. Ilungersortuugama. Pingajussaalu ... maannakkorpiaq pivoq! Sumummaa killittunga: Famhunnorujut millionit ataaserlu ...
- Millionit suut?
Niuertup maanna paasilerpaa eqqissitinneqarnaviarani.
- Aa, taakku mikisuaqqat qilammi ilaannikkut takuneqarsinnaasartut.
- Niviukkat?
- Naamik, taakku qillertut.
- Igutsaat?
- Naamik, taakku uisorilasut, eqiasuttunik sinnattuaqilersitsisartut. Uangali ilungersortuugama, sinnattuaqinissannut piffissaqanngilanga.
- Aa! Ullorissat?
- Aap, tassa taakku. Ullorissat.
- Ullorissammi famhunnorujut millionit taava sumut atorniarakkit?
- Famhunnorujut millionit ataaserlu, sashunnorujut toatiivit tuusintit, syvhunnorujut syvatraajuillu. Ilungersortuuvunga persuarsiortuullungalu.
- Ullorissammi taakku sumut atorniarpigit?
- Sumut atorniarnerikka?
-Aap.
- Sumut atornianngilakka. Pigaakka.
- Ullorissat pigivigit?
- Aap.
- Aatsaannguaq kunngimik naapitseqqammerpunga ...
- Kunngit pigisaqarneq ajorput, ”naalakkersuisarput”. Tamanna allaanerujussuuvoq.
- Ullorissanik piginninnerit illit sumut iluaqutigaajuk?
- Pisuujussutigaara.
- Pisuujunerimmi sumut iluaqutigaajuk?
- Ullorissanik allanik pisisinnaalerninnut, allaqassappat.
Ataqqinartuaraq imminut oqarfigaaq: Imerajuttutulli eqqarsartaaseqarpoq. Apereqqippaalu:
- Qanoq ilillutik ullorissat pigineqarsinnaagamik?
- Kiami allap pigissagamigit? niuertoq isumalulluni aperisuusaarpoq.
- Uanga naluara. Immaqa pigineqanngillat.
- Taavami uanga pigaakka, uangami tamanna eqqarsaatigeqqaarpara.
- Tamanna naammakkami?
- Aap, aap. Ujaqqamik erlinnartumik pigineqanngitsumik nassaaruit, taava illit pigilissavat. Qeqertamik pigineqanngitsumik nassaaruit taava illit pigilissavat. Siulliullutit arlaannik isumassarseqqaaruit piginnittussaaffigilissavat, taavalu pigilerlugu. Uangalu tassa ullorissat pigaakka piginissaat siornatigut arlaannaannilluunniit eqqarsaatigineqarsimanngimmat.
- Taamaalluarsinnaavormi, ataqqinartuaraq oqarpoq, kisiannimi taava sumut atortarpigit?
- Siulersugaraakka. Kiseqattaartuarpakka, niuertoq oqarpoq. Erloqinalaarpoq. Ilungersortuugamali taamaappoq.
Ataqqinartuararli suli naammaginninngilaq.
- Kisiannimi soorlu uanga qungasequteqaruma, taava qungatsinnut atitillugu nassarsinnaavara. Naasuuteqaruma nusoriarlugu nassarsinnaavara. Ullorissalli illit nutsussinnaanngilatit!
- Ilumut, kisianni aningaaserivimmut ilisinnaavakka.
- Tassa qanoq?
- Ulloriaatima amerlassusii pappiliamut allariarlugit taanna pappiliaq amusartumut ileriarlugu parnaarutissara.
- Tassa?
- Tassa tamanna naammappoq!
Ila quianaq, ataqqinartuaraq eqqarsarpoq. Killisimanalaaq. Taamaattorlu aamma ilungersunarpallaarnani.
Ataqqinartuaqqap ilungersunartutut isigisai inersimasut ilungersunartutut isigisaanniit allaanerujussuupput.
- Kisiannimi tassa, ataqqinartuaraq nangippoq, uanga naasuuteqarpunga, ullut tamaasa imertertakkannik. Pingasunik innermik
anitsisartuuteqarpunga sapaatip akunneri tamaasa salittakkannik. Tassami innermik anitsisarunnaarnikoq aamma salittarpara, nalunaqimmat. Taamaalillunga taakkuninnga piginnittuunera innermik anitsisartuutinnut naasuutinnullu iluaqutaavoq. Illilli ulloriaatinnut iluaqutaanngilatit...
Niuertup oqassalluni qanini ammarpaa akissutissaarullunili, ataqqinartuararlu arpaannaq ingerlaqqippoq.
- Inersimasut ilumuuik eqqumeeqaat, ataqqinartuaraq silarsuarmut angalanini ingerlateqqileramiuk imminut oqarfigaaq.

XIV
Ullorissat tallimaat ingalluni eqqumiippoq. Mikisuminiararsuuvoq. Aqqusernup qullianut qullermillu ikitsissummut taamaallaat inissaqaqqatarpoq. Ataqqinartuaqqap paasisinnaanngilaa aqqusernup qullia qullermillu ikitsissut sumut iluaqutaanersut tamaani qilammi ullorissami illoqaranilu inoqanngitsuinnarsuarmi. Eqqarsarporli:
- Imaassinnaavoq paasissaanngitsoq, taamaattorli kunngip, perroortup, niuertup imerajuttullu paasissaannginneranniit paasissaaneruvoq. Suliaami isumaqarpoq. Qullini ikikkaangamiuk soorlumi tassa ullorissamik allamik pinngortitsisartoq, naasumilluunniit nutaamik. Qullini qamikkaangagu ulloriaq naasorluunniit sinilertutut ittarput. Tamannalu suliaq pinnersuuvoq, taamaammallu aamma iluaqutaalluni.
Ataqqinartuaraq ullorissamut apuukkami qullermik ikitsisartoq ataqqinnilluni ilassivaa.
- Kutaa. Sooruna qulliit qameqqammerpiuk?
- Malittarisassaq taamaakkami. Kutaa.
- Ilinnut malittarisassat qanoq ittuugamik?
- Qullermik qamitsinissaq. Godaften.
Qullerlu ikeqqippaa.
- Soormiuna qulleq ikeqqippiuk?
- Malittarisassaq taamaakkami, qullermik ikitsisartoq akivoq.
- Paasinngilara.
- Paasisassaqanngilaq. Malittarisassat malittarisassaapput. Kumoorn.
Qulliutinilu qamippaa. Taava qaani kakkissarfimmik aappaluttunik igalaasartuumik allarterpaa.
- Suliara avaanngunaqaaq. Siornatigut isumaqaraluarpoq. Taamanikkut ullaakkut qulleq qameriarlugu unnukkut ikittarpara. Ulloq naallugu taava qasuersaartarpunga, unnuarlu naallugu sinittarlunga.
- Taavami taamanikkumiit malittarisassat allanngoramik?
- Malittarisassat allanngunngillat, qullermik ikitsisartoq akivoq. Tassalu alianartua. Ukiut tamaasa ullorissap kaavinnera sukkatsikkaluttuinnarami, malittarisassallu allanngornatik.
- Taavami? ataqqinartuaraq aperivoq.
- Taava tassa sivikitsunnguamilluunniit eqqissisimaarsinnaanngilanga ulloriaq minutsit tamaasa ilivitsumik kaajallattarmat. Minutsimut ataasiarlunga qulleq ikillugulu qamittarpara.
- Quianaq. Taava tamaani ulloq minutsimik ataasiinnarmik sivisussuseqarpa?
- Quiananngivippoq, qullermik ikitsisartoq akivoq. Maanna tassa qaammat ilivitsoq oqaluuteriikatappugut.
- Qaammat ilivitsoq.
- Aap, minutsit traajuit, ullut traajuit. Godaften.
Qulliutinilu ikeqqippaa.
Ataqqinartuaqqap qullermik ikitsisartoq isigimmersorpaa, taannalu malittarisassanut naalattorujussuaq nuannarilertorujussuuaa. Eqqaavai seqernup tarrinneri nammineq isiginnaartarsimasani issiavinnguani kaliitigalugu. Kammanilu ikiorusuppaa:
- Uumaannguaq-aa ... uanga nalunngilara qanoq ilillutit piumalleraangavit eqqissisimaartarsinnaanersutit...
- Eqqissisimaartuaannarusuppunga, qullermik ikitsisartoq oqarpoq.
Tassami ataatsikkut peqqussutinik naalattuullunilu eqiasuttoqarsinnaavoq.
Ataqqinartuaraq nangippoq:
- Ulloriaaraatit mikingaarmat pingasoriarlutit alloruit kaajallassavat. Arriitsunnguamik pisuinnaruit seqinermiittuaannassaatit. Eqqissisimaarusukkaangavit pisuinnartassaatit ... taava ulloq piumasattulli takitigilissaaq.
- Tamanna iluaqutigingaarnavianngilara, qullermik ikitsisartoq oqarpoq. Inuuninnimi nuannarinerpaasara tassaavoq sininneq.
- Taavami allatut iliuusissaqanngilatit, ataqqinartuaraq oqarpoq.
- Tassa taamaappoq, iliuusissaqanngilanga, qullermik ikitsisartoq oqarpoq. Kumoorn.
Qulliutinilu qamippaa.
Angut taanna, silarsuarmut ingerlaqqiutigaluni ataqqinartuaraq imminut oqarfigaaq, taanna angut angutit sinnerisa tamarmik ammut isigissavaat. Kunngip, perroortup, imerajuttup niuertullu. Taannatuaavorli uanga quianaannartutut isiginngisara. Immaqa pissutaavoq imminuinnaq eqqarsaatiginani sammisaqarmat.
Ataqqinartuaraq kipitsaveqartutut anersaammerpoq eqqarsarlunilu:
- Taanna kisiat ikinngutigilersimasinnaagaluarpara. Ulloriaali mikivallaarpoq, inunnummi marlunnut inissaqanngilaq ...
Ataqqinartuaqqalli imminut nassuerutigiumanngisaa tassaavoq ulloriaaraq taanna ungaginerpaajugamiuk, pingaartumik pissutigalugu tassani seqineq ullormut ettuusintfoororiarluni tarrittarmat.

XV
Ullorissat arfernat quleriaammik angineruvoq. Tassani najugaqarpoq angut utoqqarsuaq issusuunik atuakkiortartoq.
- Takoriarsiuk, soorlu ilisimasassarsiortuussasutit! angutip ataqqinartuaraq takugamiuk nillerpoq.
Ataqqinartuaraq nerrivimmut qaqivoq, ingillunilu anersaartulaaqqaarallarpoq. Sivisoorujussuarmimmi angalareersimavoq.
- Illit suminngaanneerpit? angut utoqqaq aperaaq.
- Sunaana una atuagarsuaq? ataqqinartuaraq aperaaq. Tamaaniuna sulerisutit?
- Nunalerutilerisuuvunga.
- Taanna suugami?
- Ilinniagartooq immat, kuuit, qaqqat, illoqarfiit inoqajuitsullu sumiinnerinik ilisimasalik.
- Kakkaammi soqutiginarmat, ataqqinartuaraq oqarpoq. Kiisami tassa angut iluamik atorfilik. Taavalu nunanik ilisimatusartup ulloriaa qimerluulerpaa. Aatsaat ullorissamik taamak ajasoornartigisumik takulerpoq.
- Ulloriaatit kakkaak kusanarmat. Imarpeqarpa?
- Tamanna naluara.
- Aa - ataqqinartuaraq pakatserpasippoq - qaqqammi?
- Naluippara.
- Illoqarfiimmi kuuillu inoqajuitsullu?
- Tamanna aamma naluippara, nunalerutilerisoq oqarpoq.
- Kisiannimi illit nunalerutilerisuuvutit?
- Ilumuuipputit, nunalerutilerisoq oqarpoq, kisianni ilisimasassarsiortuunngilanga. Ulloriaatinni ilisimasassarsiortut atorfissaqarteqaakka. Nunalerutilerisut illoqarfinnik, kuunnik, qaqqanik, immanik, imarpinnik inoqajuitsunillu kisitsisuuneq ajorput. Tassami nunalerutilerisoq tamani tamaani angalaarujoornissaminut pingaaruteqarpallaaqaaq. Allaffini qimanngisaannarpaa, tassanilu ilisimasassarsiortut naapittarpai. Apersortarpai, eqqaamasaat allattortarpai. Nunalerutilerisorlu isumaqaruni ilisimasassarsiortut arlaata eqqaamasai soqutiginartuusut, taava taassuma ileqqorissutsikkut qanoq innera pillugu paasissutissanik pissarsiniartarpoq.
- Sooruna?
- Pissutigalugu ilisimasassarsiortoq salluliortoq nunalerutini atuakkiani ajunaarnersuarnik pilersitsisinnaammat. Soorlu ilisimasassarsiortoq imerajuttoq aamma taamatut pisinnaavoq.
- Sooq? ataqqinartuaraq aperaaq.
- Pissutigalugu imerajuttut isigisaat marloqiusaasarmata, taamaalillunilu nunanik ilisimatusartup qaqqat marluusut allassaaq, uffali ataasiinnaasoq.
- Taava nalunngisaqarpunga ilisimasassarsiortuunissaminut tulluanngilluinnartumik, ataqqinartuaraq oqarpoq.
- Taamaalluarsinnaavoq. Ilisimasassarsiortorli ileqqussanik malinnittuuppat paasisai misissorneqalissapput.
- Angalalluni paasisai misissorneqartarpat?
- Naamik, tamanna ajornakusoorpallaassaaq. Ilisimasassarsiortoq piumaffigineqartarpoq uppernarsaatinik saqqummeeqqullugu. Soorlu qaqqarsuarmik paasisaqarsimappat tassanngaanniit ujarassuarnik nassaqquneqassaaq.
Nunalerutilerisoq qiimmaallappoq.
- Kisiannimi illit ungasissuminngaanneerputit! Ilisimasassarsiortuuvutit! Ulloriaatit najugaqarfiit maanna oqaluttuareriaruk.
Taavalu nunalerutilerisup allattaavini qupperlugit aqerluusani inngigissalerpaa. Tassami ilisimasassarsiortup nalunaarusiaa aqerluusamik allanneqaqqaartarpoq. Uppernarsaatit tunniutereeraangagit pilikkimik aatsaat allaqqissaarneqartarpoq.
- Atagu, nunalerutilerisoq killisiuilluni aallartippoq.
- Aa’, ataqqinartuaraq oqarpoq. Uanga angerlarsimaffiga pissanganarpallaanngilaq. Mikisuararsuuvoq. Pingasunik innermik anitsisartuuteqarpunga, marluk suli anitsisartut ataaserlu anitsisarunnaarnikoq. Kisiannimi nalunaqaaq.
- Nalunaqaarmi, nunalerutilerisoq oqarpoq.
- Naasuuteqarpunga aamma.
-Naasut allattorneq ajorpagut, nunalerutilerisoq oqarpoq.
- Sooruna? Uffa tamanit kusanarnerpaajusut.
- Pissutigalugu naasut ataavartussuseqanngitsuummata.
- Ataavartussuseqannginneq qanoq isumaqarami?
- Nunalerutit atuagaapput akimanerpaat, nunalerutilerisoq oqarpoq. Pisoqalinngisaannarput. Qaqutigoortorujussuuvoq qaqqat nikittarnerat. Qaqutigoortorujussuuvoq imarpiit tissortarnerat. Uagut naassaanngitsumut piusartut allattortarpagut.
- Kisiannimi innermik anitsisartut anitsisarunnaarnikut naaralaaqqilersinnaapput, ataqqinartuaraq akornusiivoq. ’Ataavartussuseqannginneq” qanoq isumaqarami?
- Innermik anitsisartut anitsineq ajorpata anitsisaraluarpataluunniit uagutsinnut soqutaanngilaq, nunalerutilerisoq oqarpoq. Uagutsinnut pingaarutilik tassaavoq qaqqaq. Taannaagami allanngorneq ajortoq.
- Kisiannimi ataavartussuseqannginneq qanoq isumaqarami? ataqqinartuaraq apereqqippoq, aperereersimagaangamimi akineqarnissami tungaanut tunniutiinnanngisaannarami.
- Isumaqarpoq ”erniinnaq tammarnissaminik ernumanaatilik”.
- Naasuutiga erniinnaq tammarnissaminik ernumanaateqarpa?
- Aap, tassami taamaappoq.
Naasuutiga ataavartussuseqanngilaq, ataqqinartuaraq imminut oqarfigaaq, sisamaannarnillu kapinartoqarpoq silarsuarmut imminut illersuutigisinnaasaminik! Uangalu kisiat qimaannarlugu aallarpunga!
Tassalu ataqqinartuaraq siullermeerluni erloqiummerpoq, erniinnarli isumalluaqqilerluni:
- Suna pulaassagiga siunnersuutigisinnaaviuk? aperaaq.
- Nunarsuaq, nunalerutilerisoq akivoq. Taanna ulloriaavoq tusaamasaalluartoq...
Ataqqinartuaqqallu ingerlaqqikkami naasuutini eqqarsaatigaa.

XVI
Taamaalillunilu ullorissat arfineq-aappassaat tassaalerpoq nunarsuaq.
Nunarsuaq ullorissatut nalinginnartut inngilaq. Untritilinnik ataatsinik aqqanilinnillu kunngeqarpoq (taakkunani ilaallutik qernertormiut kunngii), nunalerutilerisut tuusintiit arfineq-marluk, niuertut untritillit tuusintit qulingiluat, imerajuttut millionit arfineq-marluk affarlu, perroortut trehunnorujut millionit aqqanillillu, tassa inersimasut milliardit marluk missaat.
Nunarsuup angissusaa takorlooruminarsarniarlugu oqaluttuarisinnaavara innaallagiaq nassaarineqanngikkallarmat nunavissuarni arfinilinni qullernik ikitsisartut inuppassuusimammata, katillutik fiiarahunnorujut tuuatressillu, famhunnorujut iilivit.
Ungasianniit isigalugit tupinnavissimapput. Inuppaat taakku ingerlaarnerat ballettimik qitittut pissusaattulli ataatsikkuffaarik pisarsimagami. New Zealandimi Australiamilu qullernik ikitsisartut siulliusarput. Taakku qullitik ikereeraangamikkit innartarput, taavalu Kinamiut Siberiamiullu qullernik ikitsisartut qitillutik avalannissaminnut tullinnguuttarput, kingornalu isiginnaartitsiviup tunulequtaanut tammartarput. Taava Ruslandimi Indiamilu qullernik ikitsisartut tullinnguutissapput, kingornalu Afrikamiut Europamiullu, taavalu Amerika Kujallermiut pereeraangata Amerika Avannarlermiut kingullerpaasarlutik. Tulleriiaarlutillu isiginnaartitsivimmukarnissartik tamanna kukkunngisaannarpaat. Alutornarluinnartarput.
Qalasersuarmili qullermik ataasituaasumik ikitsisartoq suleqataalu Sikuiuitsoq Kujallermi qullituaasumik ikitsisartoq suliassaqarpiaratik itillingallutillu inuupput: ukiumut marloriaannarlutik sulisaramik.

XVII
Isumatusaarniaraanni salluliulaarnissaq qanittarpoq. Qullernik ikitsisartut pillugit oqaluttuarama ilumooqqissaanngilanga. Inuit nunarsuatsinnik ilisimasaqanngitsut taamaammat eqqunngitsumik takorluuilersinnaapput. Inuit nunarsuarmi inissaq annikitsuinnaq atorpaat. Nunarsuup inui milliardit marluusut imminnut qanittuararsuullutik nikorfasuuppata, soorlu inunnik katersuutsitsinerni pisarnertut, taava illoqannginnersami tukimut miilinik tyvinik sanimullu miilinik tyvinik annertussuseqartumiissinnaassagaluarput. Inuiassuit tamarmik Manerassuarmi qeqertat minnersaanni eqiterunneqarsinnaapput.
Inersimasulli tamanna upperiumanavianngilaat. Isumaqaramik initoorujussuullutik, allaallu baobabitulli pingaaruteqartigisoripput. Taamaattumik siunnersussavatit naatsorsueqqullugit. Kisitsisit naleqartinngilaat nuannareqalugillu. Illilli nammineq suliassaq taama qasunartigisoq piffissaajaatiginiaqinagu. Tamanna pisariaqanngivippoq, uanga tatigiinnannga.
Taamaattumik ataqqinartuaraq nunarsuarmut pigami naapitsinnginnini tupigeqaa. Ernumaleraluarpoq ullorissamut kukkusumut pisimanasoraluni, nigalik qaammatitut qalipaatilik sioqqaniit nuiartulermat.
- Godaften, ataqqinartuaraq oqarpoq.
- Godaften, pulateriaarsuk akivoq.
- Ulloriaq sorlequna tuffigisimagiga? ataqqinartuaraq aperaaq.
- Nunarsuaq, Afrikami, pulateriaarsuk akivoq.
- Arraa ... nunarsuarmi inoqannginnami?
-Inoqajuitsumiittugununa, inoqajuitsumi inoqanngilaq. Nunarsuaq angisoorujussuuvoq, pulateriaarsuk oqarpoq.
Ataqqinartuaraq ujaqqamut ingippoq qilallu qummut qiviarlugu:
- Imaannerluni ullorissat qaammartartuusut tamatta immikkut ulloriaaterput ullut arlaanni nassaariniassagatsigu, oqarpoq. Uanga ulloriaatiga takoriassagit. Aapinnga pikaneralannguamiippoq. Kisiannimi ungasissorujussuarmiippoq.
- Kusanaqaaq, pulateriaarsuk oqarpoq. Suniarlutit maannarpit?
- Naasumik ajornartorsiuteqarama, ataqqinartuaraq akivoq.
- Aa, pulateriaarsuk oqarpoq.
Taava marluullutik nipangerput.
- Inuinuku sumiittut? ataqqinartuaraq oqaloqqilerpoq. Inoqajuitsoq kiserliornalaangaarami...
- Inuit akornanni aamma kiserliornarpoq, pulateriaarsuk akivoq.
Ataqqinartuaqqap taannaqa pulateriaarsuk isigilerpaa.
- Uumasuuvutit eqqumiitsoq, naggataatigut oqarpoq, inussamit silinnerunngitsoq...
- Kunngilli inuaaniit pissaaneqarneruvunga, pulateriaarsuk akivoq.
Ataqqinartuaraq qungujuppoq:
- Taamarsuaq pissaaneqarnavianngilatit ... avateqanngilatilluunniit... silarsuarmulluunniit angalasinnaanngilatit...
- Umiarsuarmiit ungasinnerusumut angallassinnaavakkit, pulateriaarsuk akivoq, tajatullu kuultiusutut ataqqinartuaqqap singerneranut nermulluni.
- Kinaluunniit attugara nunarsuarmut inunngorfigisaanut utertittarpara. Illilli minguitsuuvutit ullorissameerlutillu ...
Ataqqinartuaraq akinngilaq.
- Nalligilerpakkit - taamak sanngiitsigalutit maani nunarsuarmi qaarsuusumiikkavit. Arlaanni ulloriaatinnut angerlarserpallaalissaguit ikiorsinnaavakkit. Taava...
- Ajja! Paasereerpakkit, ataqqinartuaraq oqarpoq. Kisianni sooruna nalorsitsaarisutut oqaluinnartutit?
- Nalorsitsaarutit tamaasa eqqortarakkit, pulateriaarsuk akivoq. Taavalu marluullutik nipangerput.

XVIII
Ataqqinartuaraq inoqajuitsoq napillugu ingerlagami allamik naapitaqarnani taamaallaat naasumik naapitsivoq. Naasoq pingasuinnarnik sikkersumigut pilutalik, naasuarannguaq nikanartoq ...
- Kutaa, ataqqinartuaraq oqarpoq.
- Kutaa, naasoq oqarpoq.
- Inuit sumiittunuku? ataqqinartuaraq inussiarnisaarluni aperaaq.
Naasoq ullut arlaanni ingerlaaqatigiinnik takusaqarsimavoq:
- Inuit. Taakku arfiniliunngikkunik arfineq-marluinnaapput. Ukiorpaaluit matuma siorna takuakka. Nalunaqaarli sumiissinnaanersut. Anorip nassatarisarpai. Sorlaqanngillat, tamannalu iluaalliuutigeqaat.
- Inuulluarit, ataqqinartuaraq oqarpoq.
- Inuulluarit, naasoq oqarpoq.

XIX
Taava ataqqinartuaqqap qaqqaq portusooq qaqivaa. Maannamut qaqqat nalunngisatuai tassaapput innermik anitsisartut pingasut, pukkingaaramik seeqquinut killiinnartut. Innermik anitsisartoq anitsisarunnarnikoq ikorfatut atortarpaa.
- Qaqqamit taamak portutigisumiit nunarsuaq inuillu tamaasa ataatsikkut takuneqarsinnaassajunnarsipput... imminut oqarfigaaq. Takusinnaasatuaali tassaapput qaqqat nuui inngigilluinnartut.
- Kutaa, taamungaannaq oqarpoq.
- Kutaa ... Kutaa ... Kutaa ... akisuaneq akivoq.
- Kinaavit? ataqqinartuaraq aperaaq.
- Kinaavit? Kinaavit? Kinaavit? akisuaneq akivoq.
- Kammagiitta, kiserlioqaanga, oqarpoq.
- Kiserlioqaanga ... -qaanga ... -qaanga ... akisuaneq akivoq.
Ulloriaq una ila allanaq! ataqqinartuaraq eqqarsarpoq. Paqqerluinnartoq, inngigissoq tarajornitsorlu. Inuilu sumilluunniit takorluuisinnaassuseqaratik. Oqaatsinik issuaaginnartarlutik ... Uanga angerlarsimaffinni naasuuteqarpunga. Taassuma oqaloqatigiinneq tamatigut aallartittarpaa...

XX
Ataqqinartuararli sivisoorujussuarmik sioqqat, qaqqat apullu aqqusaarlugit pisoreerami aqqusinermik siumuivoq. Aqqusernillu tamarmik inunnut isoqarput.
- Kutaa, oqarpoq.
Naatsiiviup sikkersimasunik ruusarpassuallip qeqqani nikorfavoq.
- Kutaa, ruusat oqarput.
Ataqqinartuaqqap nakkuppai. Tamarluinnarmik naasuutaanut assingupput.
- Kikkuuisi? tupigusulluni ataqqinartuaraq aperaaq.
- Ruusaavugut, akipput.
- Arraa, ataqqinartuaraq oqarpoq.
Aliasuttorujussuartut misigaaq. Naasuutaatami oqaluttuussimavaa silarsuarmi kisiivimmi taannaalluni. Aakulu assigeeqqissaavi famtuusintit naatsiivimmi ataasiinnarmiittut!
”Nalunngissimasuuguniuk ugguarsuaassagaluarpoq, ataqqinartuaraq eqqarsarpoq ... quersorujussuassagaluarpoq toqunngujoortuusaarlunilu, illaruaatigineqarnissani pinngitsoorniarlugu. Uangalu paarisuusaartariaqassagaluarpara, taamaanngippammi ilumoortumik toquniarluni nallaannarsimassagaluarpoq uanga aamma kanngusunniassagama.”
Imminullu oqarfigeqqippoq: Isumaqarlunga taannatuaasoq, pisuujusutullu misigalunga, sunaaffali una ruusaq nalinginnaalluinnartoq pigalugu. Taanna innermillu anitsisartut seeqqunnut killittut pingasut, taakkunanilu ataaseq immaqa innermik anitseqqinngisaannartussaq - tamanna ataqqinartorujussuanngussutiginavianngilara...
Ivikkanullu nallarpoq qialerlunilu.

XXI
Taamaalisorlu terianniaq takkuteriasaarpoq. - Kutaa, terianniaq oqarpoq.
- Kutaa, ataqqinartuaraq inussiarnisaarluni akivoq illuanullu saalluni, takusaqanngilarli.
- Maaniippunga, nipi iipilip orpiata ataaniit oqarpoq.
- Kinaavit? ataqqinartuaraq aperaaq, kusanartutit...
- Terianniaavunga, terianniaq oqarpoq.
- Pinnguaqatigilaannga? ataqqinartuaraq aperaaq. Aliasoqaanga.
- Pinnguaqatigisinnaanngilakkit, terianniaq oqarpoq, nujuillisarneqarsimanngilanga.
- Ajja, taava utoqqatserpunga, ataqqinartuaraq oqarpoq.
Eqqarsaqqilaariaramili nangilluni:
- Sunaagami nujuillisarneqarneq?
- Maanngaanneersuugunanngilatit, terianniaq oqarpoq. Suminguna ujarlerpit?
- Inussarsiorpunga, ataqqinartuaraq akivoq. Kisianni qanoq isumaqarami ”nujuillisarneqarneq”?
- Inuit aallaaseqartarput, terianniaq oqarpoq, aallaaniartarlutillu. Tamanna assut naalliunnarpoq! Kukkukuujuteqartarput aamma. Tamanna kisiat soqutiginaatigaat. Illit aamma kukkukuunik ujarlerpit?
- Naamik, ataqqinartuaraq oqarpoq, kammassarsiorpunga. Qanoq isumaqarami nujuillisaaneq?
- Tassaavoq puigorneqarpallaarsimasoq. Isumaqarpoq qanigisariilerluni.
- Qanigisariilerluni?
- Aap, terianniaq oqarpoq. Massakkumut illit uannut tassaaginnarputit nukappiaraaraq nukappiaraaqqat allat hunnorujut tuusintillillu assingat. Atorfissaqartinngilakkit, illillu atorfissaqartinngilarma. Ilinnullu uanga terianniaavunga, teriannissat allat hunnorujut tuusintillillu assingat. Nujuillisikkummali taava immitsinnut atorfissaqartilissaagut. Taava illit silarsuarmi uannut kiserluinnaalissaatit, uangalu ilinnut silarsuarmi kiserluinnaalerlunga.
- Paasiartulerpara, ataqqinartuaraq oqarpoq. Naasoqarpoq ... uannik nujuillisitsisimagunartumik.
- Taamaalluarsinnaavoq, terianniaq oqarpoq. Nunarsuatsinni suulluunniit nalaanneqarsinnaapput...
- Kisianni eqqartugara nunarsuarmiinngilaq, ataqqinartuaraq oqarpoq. Tamatuma terianniaq alapernaasilersippaa.
- Ullorissami allami pigami!
- Aap.
- Tassani aallaaniartartoqarpa?
- Naamik.
- Ila soqutiginassusia. Kukkukuummi?
- Naamik.
- Suulluunniit isornaatsortaqanngillat, terianniaq anersaammivoq.
Teriannialli eqqarsaatigilikkani nangeqqiinnarpaa.
- Inuunera assigiiaaginnarpoq. Kukkukoorniartarpunga, inuillu uanga piniartarpaannga. Kukkukuut tamarmik assigiipput, inuillu tamarmik assigiillutik. Taamaattumik susassaaleqilaartarpunga. Nujuillisarsinnaagummali inuunera qaamanerulissagaluarpoq. Taava pisuppalunnerit nipaat allaniit allaanerujussuit immikkoortissinnaalissagaluarpakka. Allat pisuppalunnerisa nunap iluanut qimaasissagaluarpaannga. Illilli pisuppalunnerpit kajungernartutut nunap iluani inigisanniit anillatsissagaluarpaannga. Ata, qimerlooriarit! Takusinnaavigit narsaatit karrillit sakku? Uanga karritorneq ajorpunga. Uannut narsaatit karrillit atorfissaqanngillat. Isumassaqartinngilakka, aamma pikkunaaqaat! Kisianni illit nutsatit kuultitulli qalipaateqarput. Taamaattuminguna nuannissagaluaqisoq nujuillisarsinnaasuugaluarumma. Taavami aamma karrit kuulterpaluttut ilinnik eqqaasittassagaluarpaannga. Uangalu anorip karrit aqqusaarlugit siorsunnera nuannaringaalissagaluarpara...
Terianniaq nipangerpoq ataqqinartuararlu sivisuumik nakkullugu:
- Qaa, taamaaliulaarit... nujuillisalaannga, oqarpoq.
- Taamaaliorusukkaluarpunga, ataqqinartuaraq oqarpoq, piffissaqarpallaanngilangali. Kammalaatissannik nassaartussaavunga, ilisimaligassakkalu amerlaqalutik.
- Nujuillisitaq kisimi ilisimaneqalersarpoq, terianniaq oqarpoq. Inuit ilisimasaqalernissaminnut piffissaarussimapput. Ineriigaannamik niuertarfinni pisisarput. Kisianni pisiniarfeqanngilaq kammalaatinik tuniniaasartunik. Inuit kammalaataarussimapput. Kammattaarusukkuit taava nujuillisarniannga.
- Qanormi iliortaramik? ataqqinartuaraq aperaaq.
- Assut naammagittartariaqarpoq, terianniaq akivoq. Siullermik ungasiarlunga ingissaatit, imannak, ivikkani. Qissimillattaassavakkit illillu oqaaseqassanngilatit. Oqaatsinuku paatsoornermut pissutaasartut. Ullulli tamaasa illit qanilliallalaarsinnaassaatit...
Aqaguani ataqqinartuaraq takkuteqqippoq.
- Pitsaanerussagaluarpoq piffissaq aalajangersimasoq pinerit tamaasa aggertarsinnaasuuguit, terianniaq oqarpoq. Soorlu ualikkut sisamanut aggertartuuguit, taava uanga pingasunulli qilanaalereertassagaluarpunga. Piffissarlu qanilliartuaartillugu qilanaaleraluttuinnassallunga. Sisamanut uniffeerullungalu eqqissiveerutileriissaanga; pilluarnerlu anguniaraanni tamanna naleqartoq ilikkassavara. Piumalleraangavilli aatsaat aggertaruit taava ilikkarnavianngilara qanoq ilinerani uummatiga nalliuttorsiornissaanut piareersalissanerlugu. Ritualeqartariaqarpoq.
- Rituali suugami? ataqqinartuaraq aperaaq.
- Taanna aamma puigorneqarpallaaleqaaq. Rituali tassaavoq ullormik ullunit allaniit allaanerulersitsisartoq, nalunaaquttap-akunneranik nalunaaquttap-akunnerinit allaniit allaanerulersitsisartoq. Soorlu uannik aallaaniat ritualeqarput. Sisamanngornerit tamaasa nunaqarfiup niviarsiaanik qiteqateqartarput. Taamaattumik sisamanngorneq ulluuvoq nuannersoq, narsaatilli viinnequtillit tikillugit eqqissillunga pisuttuarsinnaasarpunga. Aallaaniat qanorluunniit ilinerani qitittartuuppata, ullut tamarmik assigiiaarsimassagaluarput, uangalu eqqissisimaarfeqarnavianngikkaluarpunga. Taamaalillunilu ataqqinartuaqqap terianniaq nujuillisarpaa, aallarfissarlu qanillimmat terianniaq oqarpoq:
- Ajja, qanoq qiatigissaanga.
- Nammineq pisuuvutit, ataqqinartuaraq oqarpoq. Imaanngilaq ajoqusertumik nuannaarutiginnittarama, kisianni illit nammineq kissaatigisimavat nujuillisassagikkit...
- Aap, tassami, terianniaq oqarpoq.
- Kisiannimi qialerumaarputit, ataqqinartuaraq oqarpoq.
- Tassami, terianniaq oqarpoq.
- Taavami nujuillisartinnerit iluaqutigisimanngilat!
- Ilumut, iluaqutigaara, terianniaq oqarpoq. Karrit qalipaateqarallartillugit.
Taavalu nangippoq:
- Ruusat alakkaqqeriakkit, taava paasissavat illit ruusaatit silarsuarmi taannatuaasoq.
- Taava uterlutit inuulluaqqujartussavarma, uangalu inuulluaqqussutitut isertugaatinnik oqaluttuutissavakkit.
Ataqqinartuaqqap ruusat takusarpai:
- Ruusaatiga assiginngivipparsi. Suli suunngivippusi, oqarfigai. Nujuillisarneqarsimanngilasi, ilissilu nujuillisaasimanasi. Terianniaq assigaarsi, siornatigut pissusaatut ippusi. Terianniatulli hunnorujut tuusintilittulli allatut ikkaluarpoq. Uangali kammattaarivara, massakkullu silarsuarmi kisimi terianniaalerpoq.
Ruusallu kanngusuummeqaat.
- Pinnerpusi, kisianni imaqanngilasi, ingerlaqqippoq. Ilissi pillusi toqusoqarnavianngilaq. Sanioqquttoq inuk nalinginnaq immaqa isumaqassagaluarpoq ruusaatiga ilissitulli ittuusoq. Taannali kisimiilluni ilissinnit tamanit pingaarneruvoq, tassaagami uanga imertertarsimasara. Taannaagami assiaqusertarsimasara ... Taanna pillugu qullugissanik toqoraasarsimavunga (ataasiakkaat pakkaluganngortussat kisiisa minillugit). Taannaammat naammagittaalliortoq imaluunniit oqarataalaartoq, ilaannilu allaat nipangersimaartoq tusaasagara. Tassami uanga ruusaatigigakku.
Taavalu terianniaq uterfigaa:
- Inuulluarit, ataqqinartuaraq oqarpoq.
- Inuulluarit, terianniaq oqarpoq, maannalu isertugaatinnik oqaluttuutissavakkit. Ajornaatsunnguuvoq: uummat kisimi eqqortumik takunnissinnaavoq. Pingaarnerpaat isaannarmut ersinneq ajorput.
- Pingaarnerpaat isaannarmut ersinneq ajorput, ataqqinartuaqqap uterpaa eqqaamalluarumallugu.
- Piffissaq ruusaatinnut atorsimasat ruusap pingaaruteqarneranut pissutaavoq.
- Piffissaq ruusamut atorsimasara ... ataqqinartuaraq oqarpoq eqqaamalluarumallugu.
- Inuit eqqortoq taanna puigorsimavaat, terianniaq oqarpoq. Kisianni illit puigussanngilat. Nujuillisarsimasat qaqugumulluunniit akisussaaffigivat. Ruusaatinnut akisussaavutit...
- Ruusaatiga akisussaaffigivara ... ataqqinartuaqqap uterpaa eqqaamalluarumallugu.
Ivikkanullu nallarpoq qialerlunilu.

XXII
- Kutaa, ataqqinartuaraq oqarpoq.
- Kutaa, qimuttuitsut aqqutaannut allanut nuutitsisartoq oqarpoq.
- Tamaani sulerivit? ataqqinartuaraq aperaaq.
- Angalasut tuusintilikkaarlugit immikkoortiterikka, qimuttuitsut aqqutaannut allanut nuutsitsisartoq oqarpoq. Qimuttuitsunut ilaatillugit ingerlateqqittarpakka, ilai kangianut ilaallu kitaanut. Taamaalisorlu qimuttuitsut qaamaqisut kallernertullu sukkatigalutik saneqqupput, qimuttuitsut aqqutaannut allanut nuutsitsisartup illuaraa qisummik sanaaq sajuppiluttuinnanngortillugu.
- Kakkaammi ulapimmata, ataqqinartuaraq oqarpoq. Sumunuku angalasut?
- Qimuttuitsunik aquttulluunniit tamanna naluaa, qimuttuitsunut allanut nuutsitsisartoq oqarpoq.
Qimuttuitsullu qaamaqisut allat sukkaqalutik illuanut ingerlaartut qannguluttuinnaallutik saneqqupput..
- Tassa uteriikatappat? ataqqinartuaraq aperaaq.
- Taakkuunngillat. Aqqumminnik paarlaatiinnartarput.
- Aqqutertik iluarinnginnamikku?
- Aqqutigisaq iluarineqanngisaannarami, qimuttuitsut aqqutaannut allanut nuutsitsisartoq oqarpoq.
Qimuttuitsullu sukkasuuliat pingajussaat qannguluttuinnaallutik tutsiupput.
- Angalasunuku siulitik malersoraat? ataqqinartuaraq aperivoq.
- Malersugaqanngivipput. Qimuttuitsuni sinngupput aatsaanngikkunik. Meeqqat kisimik qinngatik igalaanut naqigussimavaat.
- Meeqqat kisimik nalunngilaat suna ujarnerlugu, ataqqinartuaraq oqarpoq. Inuusaaqqanut annoraaminernut piffissaajartarput, taannalu taakkununnga pingaaruteqalertarpoq. Inuusamik arsaaraanni qialersarput...
- Taakku usornavipput, qimuttuitsut aqqutaannut allanut nuutsitsisartoq oqarpoq.

XXIII
- Kutaa, ataqqinartuaraq oqarpoq.
- Kutaa, niuertoq oqarpoq.
Niuertoq iisartakkanik tupinnartunik tuniniaavoq, imerusukkunnaarsitsisartunik. Sapaatip-akunneranut ataaseq iigaanni imerusussuseeruttarput.
- Sooruna taakku tuniniaritit? ataqqinartuaraq aperaaq.
- Assorujussuaq piffissamik sipaarnaramik, niuertoq oqarpoq. Ilisimatuunut naatsorsortikkatsigu. Sapaatip-akunneranut minutsit triahalfiarsit sipaarneqartarput.
- Taava taakku minutsit triahalfiarsit sumut atorneqartarpat?
- Sumulluunniit piumasamut...
- Uanga minutsinik triahalfiarsinik atugassaqartuuguma, ataqqinartuaraq akivoq, taava eqqissiivillunga puilasup tungaanut pisorujoornermut atussagaluarpakka.

XXIV
Maskiinaajarattali ullut arfineq-pingajussaanni maanna inoqajuitsumiippugut, uangalu niuertumik oqaluttuaq tusarnaarpara imiutima kuseriarneri kingulliit imiutigalugit.
- Aap, ataqqinartuaraq oqarfigaara. Oqaluttuaaqqatit inequnarluinnaqaat, uangali suli timmisartora iluarsaallugu naammassinngilara, imissaaruppunga uangattaarlu nuannaassagaluaqaanga eqqissiivillunga puilasumut pisorujoorsinnaasuugaluaruma.
- Kammaga terianniaq, ataqqinartuaraq oqarpoq ...
- Terianniaq maanna oqaluuseriunnaarparput, kammannguaq.
- Sooruna?
- Pissutigalugu qilalluta toqussagatta ...
Isumaliuutersuutiga paasinngilaa akillunilu:
- Toqussagaluaraanniluunniit kammalaateqarsimaneq taama nuannertigisoq. Uanga terianniamik kammaqarsimanera nuannaarutigeqaara...
Nalulluinnarpaa navianartoq qanoq qanitsigisoq, imminut oqarfigaanga. Kaalluniluunniit qilalinngisaannarpoq, seqineq takulaartaruniuk naammagaa...
Ataqqinartuaqqalli isigaanga, eqqarsaatikkalu atuartutut illugit akivai:
- Uangattaaq imerusuppunga ... puilasumik ujarlerta ...
Qasorpasittumik tunniutiinnarpasittumillu aalariarpunga: inoqajuitsumi isoqanngitsuusaami taamungaannaq angalaarluni puilasumik ujarlernissaq isumassaqanngilaq. Taamaakkaluartorli pisulluta aallarpugut.
Nalunaaquttap-akunnerpassuini oqaaseqarnata pisoreeratta unnuppoq ullorissallu ikerarlutik. Sinnattorisutut misigaakka, tassami qilalernerup kissarneqalersissimammanga. Ataqqinartuaqqap oqaasii eqqarsaatinni kaavipput.
- Illit aamma imerusuppit? aperaanga.
Apeqqutigali akinagu oqaannarpoq:
- Imeq aamma uummammut iluaqutaasinnaavoq ...
Paasinngilara qanoq isumaqarluni taama oqarnersoq, nipangiinnarpungali...
Nalunngilarami apersoraluarukku iluaqutaanavianngitsoq.
Qasuvoq ingillunilu. Uangalu sanianut ingippunga. Oqaaseqarani issiallatsiariarluni oqarpoq:
- Ullorissat kusanarput, taamaannerannullu qujassutissaavoq naasoq takusinnaanngisaq ...
’Aap” akivara, oqaaseqaqqinnangalu qaammatip ataani sioqqat maligaasiortut nakkullugit.
- Inoqajuitsoq kusanaq, nangippoq ...
Ilumoorporlumi. Inoqajuitsoq nuannariuaannarsimavara. Siorartunermut uniinnarluni. Takusassaqarani. Tusaasassaqarani. Taamaattorlu nipaannerup ataani qaamaneqarpoq ...
- Inoqajuitsup kusanarnera peqquteqarpoq tamaani arlaanni puilasumik toqqortaqarneranik ... ataqqinartuaraq oqarpoq.
Tupaallappunga sioqqat nalunartumik qillaalaneqartut tassanngaannaq paasilersutut ikkakku. Mikisuullunga illutoqqami najugaqarpunga, oqaluttuarineqartarporlu illumi erlinnartoqartoq toqqortamik. Nassaarineqarsimanngisaannaraluarpoq, imaassinnaavorlu ujarlugu misiliisoqarsimanngisaannartoq. Erlinnartulli illu angakkuakkatullusooq soorlu pissuseqalersikkaa. Angerlarsimaffiga uummatimi ilorpiaani erlinnartumik toqqortaqarpoq ...
- Aap, ataqqinartuaqqamut oqarpunga. Ullorissat inoqajuitsorluunniit angerlarsimaffittulli ipput. Kusanassusiliisuat ersinngilaq!
- Nuannaarutigaara terianniaatiga isumaqatigigakku, oqarpoq.
Ataqqinartuaraq sinilermat kivippara pisoqqilerlungalu. Aalassassimaarpunga. Soorlulusooq erlinnartumik aserujasumik kissumiartunga. Allaammi misigaanga nunarsuarmi allamik taama aserujatigisoqanngitsoq. Qaammatip qaamarnani qaava qarsungasoq, isai sequnngeqqasut, nujai anorimit aalasut qimerloorpakka, imminullu oqarfigaanga: Maanna isigisara qalipaannaavoq. Pingaarnerpaaq ersinngilaq...
Sigguilu aatsalaarmata qungujunniarlunilusooq kingumut eqqarsalerpunga "Ataqqinartuaraq sinittoq una pillugu killitsissutiga tassaavoq naasunnguamut aalajaatsuunera. Naasup taassuma assinga qullertulli qaamanerivaa sinikkaluarluniluunniit ...” Pasitsaapparalu ilimagisanniit suli aserujanerusoq. Qulliit paarilluagassaapput: anorsaannguamit qaminneqarsinnaapput...
Taamalu pisorusaartuarpunga, ullulermallu puilasumik takulerpunga.

XXV
- Inuit qimuttuitsut sukkasuuliat iluannut tattorliuutsillugit isaatinneqarput, ataqqinartuaraq oqarpoq, nalulersimavaalli suna anguniarlugu angalanerlutik, taava uisakajaaginnaq pigunik pigunik, utissapput aggerfimminnut...
Oqaatsinilu nangippai:
- Sumik iluaqutaanngilaq...
Puilasoq angusimasarput Saharami puilasut nalinginnaasut assiginngilaat. Saharammi puilasui sioqqaani itersaannaapput. Unali puilasuliaq nunaqarfinni puilasuliatut ippoq. Maanili nunaqarfeqanngilaq, uangalu sinnattorsorileraluarpunga.
- Ila eqqumiissusia, ataqqinartuaraq oqarfigaara. Suut tamarmik ajoquteqanngilluinnarput: amoorut, qattaq, pituutaq ...
Ataqqinartuaraq illarpoq, pituutaq tigullugu kaassarlu kaavitilerlugu. Amoorullu anersaammivoq, soorlu sivisuumik anorlersimanani anorlileqqikkaangat anorisaatitut.
- Tusaariassagit, ataqqinartuaraq oqarpoq. Puilasuliaq itertissimavarput, maannalu erinarsulerpoq.
Ilungersorpallaaqqunagu pilerpara:
- Atagu uanga, oqarpunga. Ilinnut oqimaappallaarujussuarpoq.
Arriitsumik qattaq amuarpara ujaqqat killingat tikillugu. Tassanilu nivingatippara oqimaaqatigiissillugu. Sulilu tusaqqoorpara amoorutip erinarsuutaa, imermilu suli aalarusaartumi takuara seqernup tarraa sajukulaartoq.
- Uuma imeq illigeqaara, ataqqinartuaraq oqarpoq. Imerlanga ...
Ujarsimasaalu sunaanersoq paasilerpara.
Qattaq kivippara sigguinut. Sequnngiullugu imerpoq. Nalliuttorsuarsiornertulli pilluaamminartigaaq. Imeq inuussutissamit nalinginnaasumiit allaaneroqaaq. Ullorissat ataanni pisunnermit, amoorutip erinarsorneranit, talima nukiinit pilersitaavoq. Tunissutitulli uummammut iluaqutaatigaaq. Mikisuullunga aamma juullip orpiliaata akisunnera, unnuaqeqqanut naalagiarnermi pattagiarsuup erinaa asasamalu qungujunnerisa saamanerat juullimi tunissutisiannik qaamaneqalersitsisut ittarput.
- Illit nunarsuanni inuit naatsiivimmi ataatsimi ruusat famtuusintit naatittarpaat, ataqqinartuaraq oqarpoq ... ujagartilli tassani nassaarisanngilaat...
- Ilumoorputit, nassaarinavianngilaat, akivunga ...
- Taamaattorlu ujagaq ruusami ataasiinnavimmi imimininnguamiluunniit nassaarineqarsinnaavoq...
- Suu, taamaalluinnarpoq, akivunga.
Ataqqinartuararlu nangippoq:
- Isikka tappiitsuupput. Uummat atorlugu ujarlertoqartariaqarpoq.
Imereerpunga. Akornuteqarnanga anersaartorpunga. Sioqqat ullaap qaamarnata honningip qalipaataatut qalipaasersimavai. Qalipaatillu honningitut sungaartuusup aamma nuannaarnermik ulikkaarpaanga. Soormi taava aamma ernumassuteqassaanga ...
- Massakkut neriorsuutit eqqortittariaqarpat, ataqqinartuaraq saamasumik oqarpoq. Saninnut ingeqqissimavoq.
- Neriorsuut suna?
- Tassamaa taanna ... savaatinnut aatsarnaveeqqut... Naasumummi akisussaasuuvunga!
Titartaqqaakkakka kaasarfinniit amuakka, ataqqinartuaqqallu takugamigit illaatigaluni oqarpoq:
- Baobabiliatit qungullit niaquusangalaarput...
-Nå-å!
Taamalu titartakkakka baobabit tulluusimaarutigitigigikka!
- Terianniarlu! Siutai allaanngivipput nassuit! Takinermillu. Illaqqilerporlu.
- Naapertuilluanngitsumik pilerparma, uumaannguaaq. Uangami siornatigut pulateriaarsuit ipititsisartut ammasut matoqqasullu kisiisa titartarsinnaasimavakka.
- Ajornavianngilaq, oqarpoq. Meeqqammi paasinnittarput.
Taava aqerluusamik aatsarnaveeqqut titartarpara. Aarlerisunnguamik titartagaq tunniuppara.
- Nalusannik pilersaaruteqarputit...
Akinngilarli. Taava oqarpoq:
- Takussavat... aqagu ulloq taannarpiaq maannga nunarsuarmut pininniit ukioq ataasinngussaaq.
Nipangersimatsiariarlunilu oqarpoq:
- Maanga qanittumut mippunga.
Taavalu aappillerpoq.
Nalullugu sooq eqqumiitsumik aliatsaammeqqippunga, isumassarsigamali aperalungalu:
- Taavami nalaatsornerusimanngilaq ulloq taanna sapaatip-akunnera qaangiummat ilisarisimalerakkit maani kiserrappit pisorujoortutit, miilit tuusintilippassuit nunaqarfinninngaanniit ungasitsigisumi. Sumiiffik tuffigisimasat sunaaffa ujarit?
Ataqqinartuaraq aappilleqqippoq.
Nangaallungalu nangippara:
- Immaqa ukioq ataaserpiaq qaangiummat? ...
Ataqqinartuaraq aappilleqqippoq. Apeqqutit akinngisaannarpai, aappilleraannili taava isumaqarsimassaaq aappimik, ilaa?
- Naa, oqarpunga, erseqaanga.
Akivorli:
- Sulisariaqalerputit. Timmisartunnut utertariaqarputit. Maani utaqqissaanga. Aqagu unnukkut uterniarna ...
Eqqissiallanngilangali. Terianniaq eqqaallattaavara. Nujuillisaasimagaannimi qiasoortoqalaarsinnaavoq.

XXVI
Puilasuliap sanianiippoq ujaqqanik qammagakoq pisoqaq. Aqaguani unnukkut sulereerlunga uterama ungasianiit takuara ataqqinartuaraatinnguara tassani issiasoq nissuni nivinngakataartillugit. Oqaluttorlu tusaavara:
- Eqqaamannginnakku, oqarpoq. Maanerpiaanngilaq.
Nipip allap akisimassagunarpaa akisisutummi oqaqqippoq:
- Tassami ullua ajunngilaq, sumiiffilli eqqoqqissaanngilaq. Qarmap tungaanut ingerlaannarpunga, sulili takusaqarnangalu tusaasaqarsinnaanngilanga. Taamaattorli ataqqinartuaraq akivoq:
- ... Aap, ilumut. Sioqqani tumikka sumi aallartinnersut qiniinnassavatit, tassanilu utaqqillutit. Unnuaru aggerumaarpunga.
Qarmamiit meterinik tyviinnarnik ungasitsigilerpunga, sulilu takusaqarnanga.
Nipangersimatsiariarluni ataqqinartuaraq oqarpoq:
- Toqunartuutit pitsaava? Qularinngiliuk sivisuumik naalliunnavianngitsunga?
Tassanngaannartumik unippunga aarleralunga, sulili paasisaqanngilanga.
- Qaa, peerniarit, oqarpoq ... aqqarniarpunga.
Ammut qarmap killinga qiviarakku kingumorsupallappunga. Tassaniippormi, ataqqinartuaqqap saani qivingataarluni pulateriaarsuit sungaartut ilaat, minutsip affaannaata ingerlanerani inummik toqutsisinnaasoq. Illuinnarsuutiga tiguniarlugu kaasarfikka satsiutigalugit arpalerpunga. Nipiliornermali pulateriaarsuk eqqissivilluni sioqqanut perralisippaa, soorlulimi imeq tissaluttoq sioqqanut morsuinnartoq. Ulapputeqaranilu ujaqqat akornisigut sangujoraarluni qimaguppoq savimminerpalungajattumik nipikitsumik nipiliorluni.
Qarmamut annguteqqarpunga kammalaateeqqama akornissaa angumereqqatarlugu, taannalu aputitulli qarsungatigaaq.
- Sunaana aamma, pulateriaarsuit oqaluuttalerakkit?
Qungasequt sungaartoq piinngisaannagaa qilerussaarpara, tulliilu masatseriarlugit imertilaarlugu. Tassalu apereqqinnissaa sapilerlugu. Ilungersorpalulluni isigaanga qungatsikkullu eqillunga. Malugisinnaavara uummataa timmissap aallaammik eqqortissimalluni toqulersup uummataatulli kassuttoq. Oqarporlu:
- Nuannaarutigeqaara maskiinat sumik ajoquteqarnersoq paasigakku. Maanna tassa angerlarsinnaanngorputit...
- Tamanna qanoq nalunngiliuk?
Tassami oqarfigileraluarpara ilimaginngisannik ilungersuanera kinguneqarluarsimasoq.
Apeqqutiga akinagulu nangippoq:
- Uanga aamma ullumi angerlassaanga.
Kinguninnguagullu tussunngorpasissumik:
- Ungasinnerujussuuvorli... Ajornarnerungaarlunilu.
Nalinginnaanngitsumik pisoqalersoq malugisinnaalluarpara. Pakkullugu eqitaarpara, allaanngilarli sumut itinersuarmut nakkartoq unitsinniarlugulu uanga soriarsinnaananga...
Isai ilungersorpasipput, ungasissumullusooq aanngariartortumut isigisut.
- Aana sava, aamma aatsarnaveeqqut savaativillu inaa.
Aliasuppasissumik qungujuppoq.
Sivisuumik ingillunga utaqqerujoorpunga, taava malugilerpara arriitsumik kissakkiartoqqittoq:
- Uumaannguaq, ersilersimagaluaqaatit.
Tassami ersilersimagaluarpoq, maannali nipikitsumik illarusaarpoq:
- Unnugu ersinerujussuussaanga...
Kingumut aaqqeqqinneqarsinnaanngitsutut ittumik misigilerpunga, qiulluinnarlungalu. Paasilerparalu ataqqinartuaqqap illarnerata tusaaqqinngisaannarnissaa eqqarsaatigissallugu saperlugu. Uannut inoqajuitsumi puilasutut nipeqarpoq.
- Illartutit tusaaqqilaarlakkeeraq...
Oqarporli:
- Unnugu ukioq ataaseq qaangiussimassaaq. Ulloriaatiga uani siorna nakkarfimma qulerpiaani ippoq ...
- Kammaarannguaq, oqalaarit tamakku pulateriaarsunnut isumaqatigiissutinut ullorissanullu tunngasut sinnattupiluinnaasut...
Akinngilaangali. Oqarpoq:
- Pingaarutillit takuneqarsinnaanngillat...
- Aap, eqqorpormi...
- Soorlu naasoq ... Naasoq ullorissamiittoq asagukku, unnuakkut qilammut qimerloorneq nuannertaqaaq. Ullorissanimi tamani naasoqarpoq.
- Eqqorpoq ...
- Soorlu imeq. Imeq uannut imertitat nipilersuutinngorpoq amoorut allunaasarlu iluaqutaallutik, eqqaamaviuk... imeq taanna pitsassuuvoq.
- Tassami, kisianni...
- Unnuakkut ullorissat isiginnaartassavatit. Uanni suut tamarmik mikivallaaqimmata ulloriaatiga sumiinnersoq takutissinnaanngilara. Tamannami aamma ajunnginneruvoq. Ulloriaatiga ilinnut ullorissat allat ilagiinnassavaat, nuannarilissavallu ullorissat tamaasa isiginnaassallugit... Tamarmik kammagerusussavaatsit. Usi aamma tunissutissaqarpunga...
Illaqqipporlu.
- Illartarnerit nuannareqaara.
- Tassa taannarpiaq tunnissutissara ... imertulli issaaq ...
- Qanoq isumaqarlutit taama oqarpit?
- Ullorissat inuit pigisaat assigiinngillat. Ilaannut, angalasartunut, ullorissat aqqutissiuisuupput. Allanut qaamaniminiinnaapput. Ilisimatuunut ajornartorsiutinngortarput. Uanga niuertunnut kuultiupput. Ullorissalli taakku tamarmik nipaqanngillat. Illilli, illit ulloriaateqassaatit kialuunniit allap piginngisaanik ...
- Qanoq tassa?
- Unnuakkut qilak qimerlooraangakku, taava ilinnut allaassanngilaq soorlumi ullorissat tamarmik illartut, pissutaalluni uanga taakku arlaanni najugaqarama. Taamaammat ulloriaateqassaatit illarsinnaasunik!
Illaqqipporlu.
- Imminullu tuppallersareeruit - tuppallersartuaannarattami - taava ilinnut naammassaaq uannik ilisarisimannissimanerit. Kammagiuaannassavakkit. Illaqatigiittarnerput maqaasisassavat, taamaattumik ilaannikkut igalaat ammartassavat nuannaarneq tamanna misigiumallugu ... Kammalaativillu tupaallaatigisassavaat takullutit qilammut isigalutit illartutit. Oqarfigisassavatillu: ”Tassaana ullorissat illalersittuaannaraannga!” Taava isumaqassapput silanngajaartutit. Tassaana assut nakuteruassimagikkit!
Illaqqipporlu.
- Allaassanngilaq ullorissanik tuninak sianiararpassuarnik isigisinnaasunik tunisimagikkit...
Taamalu aamma illaqqippoq, ingerlaannarli ilungersorpalulerluni:
- Atami... unnuaru ... aggissanngilatit!
- Qimannavianngilakkit.
- Napparsimasutut isikkoqalissaanga. Toqulerpasilaarlunga. Tassa taamaattussaavoq. Aggerniaqinak takoqinavarma. Pisariaqanngilaq...
- Qimannianngilakkit.
Ataqqinartuaraq ernumavoq.
- Ata, tusassavat ... pulateriaarsunguna aamma pissutaasoq. Kiinnginniassavaatit. Pulateriaarsuit-uku ajortut. Nuannariinnarlugu kimmaalersinnaasarput...
- Qimannianngilakkit.
Eqqaasaqarporli eqqissinarisaminik:
- Usi ataasiaannarluni kiisinermut naammattumik toqunartoqarput...
Unnuk taanna aallarnera maluginngilaraluunniit. Sunnguamik nipaqarani qimaguppoq. Anguganni sukkasuumik aaliangersimarpasissumillu pisuppoq. Oqaannarpoq:
- Aa, illinuna...
Assagalu tiguaa, sulili allamik naalliuuteqarpoq:
- Kukkullutit iliorputit. Erloqissutigissavat, toqungasutulli isikkoqalissaanga uffa toqunganngivillunga ...
Uanga oqaaseqanngilanga.
- Paasisinnaassavat. Ungasippallaarpoq. Timiga attatiinnarsinnaanngilara. Oqimaappallaaqaaq.
Oqaaseqanngilanga.
- Paarmortup amiatut katatatulli iinnassaaq, amerlu katataq aliananngilaq ...
Oqaaseqanngilanga.
Taqimalerpoq, misileeqqipporli:
- Takussavat nuannissaqaaq. Taava ullorissat isiginnaassavakka, tamarmillu puilasulianngussapput manngertornisumik amoorutitallit. Ullorissallu tamarmik imertissavaannga.
Oqaaseqanngilanga.
- Ila nuannissaqaaq! famhunnorujut millioninik sianeeraatitaassaatit, uangalu famhunnorujut millioninik puilasuliaatitaassaanga.
Maannali aamma nammineq nipaaruppoq, qiagamimi...
- Tassa aana. Ata kisima pisulaarallarlanga.
Ersigamilu ingippoq.
Oqaqqipporlu:
- Naasuutiga ... taannami akissussaaffigaara! Sanngiitsorujussuuvorli uppiaqalunilu. Mikingaartunik quianaannartunillu sisamanik kapinartoqarpoq, silarsuarmut akiuussutissaminik ...
Nikorfasinnaajunnaarama ingippunga. Ataqqinartuaraq oqarpoq:
- Tassalu tassunga killippoq ...
Akunnattuulaarpoq, taavali nikueqqippoq. Ataasiarluni alloriarpoq. Uanga nikissinnaanngilanga.
Singernerata killinnguani sungaartumik innaallappoq. Nikissinnaanani nikorfatsiarpoq. Nillianngilaq. Nunamut aqullaarpoq orpiit pisarnerattuut arriitsumik nipaatsumillu. Aqullaarneraluunniit tusaaneqarsinnaanngilaq, sioraqarallartillugu.

XXVII
Maannalu ukiut arfinillit qaangiuteriikatapput... Oqaluttuaq siornatigut oqaluttuarisimanngisaannarpara. Kammalaatit uannik takunneqqittut uumasunga takoqqillunga nuannaarutigaat. Aliasuppunga, oqarfigiinnarpakkali: Qasunerminguna ...
Maanna imminut tuppallersalaareerpunga. Tassa imaappoq ... tamanna ilumuuinngilaq. Qularinngilarali ulloriaatiminut utersimassasoq, tassami seqineq nuimmat timaa peqanngilaq. Oqimaappallaanngikkaluarpoq ... Uangalu nuannareqaara unnuakkut ullorissat tusarnaassallugit. Soorlumi tassa sianeeqqat famhunnorujut millionit...
Eqqumiilluinnartumilli pisoqarsimavoq.
Ataqqinartuaqqamut titartagara aatsarnaveeqqut allunaalissallugu puigorsimavara. Savaatiminut qilerussinnaasimanngisaannarpaa. Imminulli aperisariaqarpunga: Ulloriaani qanormita pisoqarsimassava? Immaqa naasuutaa savap nerisimassavaa ...
Imminulli oqarfigaanga: ”Naamik, taamaattoqanngilaq. Ataqqinartuaqqap naasuutini unnuit tamaasa assiaqummik assertarpaa, savaatinilu paarilluassaqqaarpaa ...” Taava nuannaalertarpunga ullorissallu tamarmik illalertaraat.
Imminullu aamma oqarfigaanga: ”Ilaannikkummi aamma imminut aliikkusersortoqartarpoq, tamannalu naammaqaaq! Imaassinnaavoq unnuit ilaanni assiaqut puigorsimagaa, taamaanngippallu imaassinnaavoq sava unnuat ilaanni nipaqanngitsumik qimaasimasoq ...” Taavalu sianeeqqat tamarmik qullinngorsimassapput!...
Tamanna paasissaanngitsuliarujussuuvoq. Ilinnut, aamma ataqqinartuaqqamik nuannarinnittuusumut, uannullu silarsuarmi suulluunniit taamaaginnarnavianngillat, apeqqutaalluni arlaanni savap ilisimaneqanngitsup ruusa nerisimaneraa nerisimannginneraaluunniit.
Ata qilak qiviariaruk imminullu aperalutit: Savap naasoq nerisimavaa nerisimanngilaaluunniit? Takussavallu suut tamarmik allanngortut...
Inersimasullu kialuunniit paasisinnaanngisaannassavaa qanoq tamanna pingaaruteqarluinnartiginersoq.
Una uannut tassaavoq nunap ilaa nunarsuarmi kusanarnerpaajullunilu alianarnerpaaq. Nunap ilaa taanna tassaavoq quppernerup siulianiittup assinga, titartaqqissimavarali ilinnut takutilluarumallugu. Tamannaavoq ataqqinartuaqqap nunarsuatsinnut takkuffia kingornalu tammarfia.
Nunap ilaa tamanna maluginiaqqissaaruk, qularinagu ilisarisinnaaniassavat, arlaanni Afrikaliassagaluaruit inoqajuitsukkoorlutillu. Tamaana aqqusaassagaluaruit qinnuigaakkit ulapippallaassanngitsutit, sivikitsuinnannguamillu ullorissap ataani unillatsiaqqullutit. Meeqqamillu illartumik, kuulterpaluttunik nujalimmik, aperigaangakku akisanngitsumik parsiarneqaruit taava eqqoriarsinnaassavat kinaanersoq. Taavalu iluasaassaatit! Aliasorujoortissanngilarmalu: utersimaneranik allaffigipallanniaringa...

