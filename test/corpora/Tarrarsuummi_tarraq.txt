......tunummut qiviarami inussulianngorpoq tarajuusoq.
Genesis, kap. 19

I

UMIATSIAQ
Imaalitsiaannaq umiatsiaq innerup ulippaa. Taama ikummarissiaartiginissaa ilimaginngikkaluarpara qangalimi singinnikuummat pisoqaanermillu immattaqaluni qisuttai masaqimmata.
Angallatiginissaa navianarsimmat najugariumasannilu najugaqalereerama angallatigeqqinnaviarnagu nalunngilara, utoqqartulli sapilersutut atorfissaqartinneqarunnaarlunilu igiinnakkatut ulittarnerup killingani naakkinarsiinnarluni nungukkiartortussatut qimaannarumanagu aalajangerpunga kingullermeerluni nunamut tulaappanga nungutivillugu ikuallanniarlugu.
Tikikkiartorlunga malugilerpara ulinneq naammatsilersoq, aalajangernikuuneralu malillugu eqqaaviup tungaanut ingerlavunga tassani ikuallassagakku. Aliasuppunga, umiatsiarmi una inuunerma affaa sinneqalugu angallatigisara nuannersorpassuarnillu eqqaamasassaqartitsisoq, ilisiartortutut illunga naggammik ingerlappara. Aalajangernerami allanngortissinnaagaluarpara, nalunngilaralu umiatsiatut nuannaarluni ernumassuteqarnanilu angallataasartutut pisinnaajunnaartoq, ukiut atugassani naammatsippai naggatissanilu tikillugu.
Sungiusimasatoqqamik nuannareqisamillu toqutsilersutut misigisimallunga ulinneq naammatsimmat ileqqorisartagara allanngortinniarnagu qanorlu pisoqalerneranik malussartitsinianngitsutut iliorlunga pituutaa tamaat siaariarlugu pituppara, usigisartagaalu angalaartillunga nassatarisartakkakka atoqqissinnaasut nioorariarlugit tinnummagu pusitsippara, kangimut ukiup taamaalinerani seqernup nuisarfiata tungaanut saatillugu.
Naammassiniagara alianartoq qaangiutiaarniassammat biilit assakaasukuinik umiatsiap qangatalaarluni pusingasup iluanut ilioraavunga, benzinamillu serpartalaariarlugu tinikkiartornerup ammut qaangerluaraalu seqineq tarrilivissorlu allatut sapilerama ikuallatassara kukuppara.
Ikummarissisoq isigilerakku nuannaarutissaqanngikkaluarlunga qiimmassimaapiluttutut misigisimalerpunga, illaqqajaavunga quianarsinnaanngikkaluillu illaatigisalerlugit.
Sorusussuseqartorujussuanngorpunga, nassatarisartakkakkalu ullumikkut attornikuunngisaraluakka tulleriiaarlugit iluarsaatilerlugit, sivisuumik angalaalersutut piareersartutut illunga. Aalisaatiga allunaasallu imoqqissaarpakka nammattagaralu imaariarlugu iluaniittut assigiinngitsut torersaqqissaarlugit ilioraqqillugit. Uunnaaviup qaava paavialeraluarlugu sumiinnera eqqaalerakku imaq maajunnaqimmat tamanna unitsiinnarpara.
Inneq sakkortoqaaq, umiatsiallu naqqa putulluni silaannaqarlualeriarmat ikumanera suli sakkortunerulerpoq, attuiniartutut tigusiniartutullu illuni tunginnut naarallattalermat kajungilerpunga pulaffiginiarlugu. Qisuup masattup saviminertarasaartullu ikumanermini nipit assigiinngitsut pilersittalermagit isumaqartilerpakka innermut ikummarissumut pulaqqusisut pulagumalu ukiut ingerlanerini ataatsimoorluta misigisarsimasavut nuannersut uterfigissagikka, qimaqqinngisaannassallugillu ukiup qanoq ilinera sumilu najugaqarnera akornutiginagit.
Naluara qanoq sivisutigisumik inneq isigisimanerlugu, itertutullu ilivunga umiatsiap kujaava manngertuminerusoq napilluni nipituumik seqqormat, qisuttaasalu sinneri tassunga atasimasut uppikaanerminni aamaararpassuarnik teqqakaasitsilermata.
Taakkunannga eqqorneqarumananga illuarpunga, paasilerlugu kiinara kissartumiissimanermik qerattaqqasutut ilisimasoq, saaralu kissarsimaqimmat tunora tamarmi nillertissimasutut ittoq. Ikumasumut isigisimanera sivisusimaqimmat eqqara taarsisimasutut ippoq, tunuartiteramalu aatsaat iluamik isigisaqarsinnaalerpunga.
Umiatsiaq ilisarnarunnaarsimavoq. Nalunngilara ulilluarneraniit tineriarluni uleqqinnissaata tungaanut nalunaaquttap akunneri qassiusarnersut. Avammut qiviarama takuara ulimut aallarluni taavaana ikumatitara ungasikkunnaaraa. Ikuallaaviga kangerliumanermiippoq ikkattumi, unnulerlunilu qatsungaqimmat ikumasoq imaani tarranissimavoq innaarsullu aappillersissimallugu.
Ikuallattup seqqulunnera kisimi nipaavoq, tununnilu qiarpaluttumik tusaasaqalerama qiviarakku takuara naajaaq umiatsiamut igiinnakkamut missimalluni nipituumik qarlortoq. Naalliuttutut nipeqarluni qarlormat ajoquteqarluni sapilersimasoralugulu naalliuutaanik sivikillisaakkumallugu tungaanut aallarlungalu qulinni suluppalummik tusaasaqalerama takulerpakka naajat arlallit qulaallunga timmisut. Naajaaq una qimataasutut misigaluni naalliulluni ilaminut kalerrisaarigaluartoq soqutigineqanngimmat assut misiginneqatigilerlugu ilaalu uumigilerlugit qummut qiviarama takuara timmisartoq qutseqaluni aqqutini aalap issorneranik qaqortumik titarlugusimasoq aqqutigalugu ingerlasoq.
Maannalu tarrajussileraluartoq tappanna suli seqinnersimammat qillalaartuinnaalluni ingerlavoq.
Timmissap qiasutut nipeqarluni ilaminit qimataalerluni naalliuppalulluni qarlornera uannut tutsippara, sanileriilluta qummut isigivugut, timmiaq inullu, aapparma qunugiunnaarlunga qiviartalerpaanga, paasigunarpaa aamma uanga qummut isigisunga, marluullutami qimataasimavugut ingerlaqqinnerlu sapilerluta. Aappara piaraagami malinnilluni tingisinnaanngilaq, uangalu angallataarunnikuuvunga. Naajaaq ernumalluni qarlortoq timmisartup ungasilliartuinnartup tungaanut isigivoq, taannatut kappialallunga torlulaarusukkaluarpunga: Sumunnalerpit, angallataaruppunga, qimannanga!
Umiatsiap sinnera ikumasoq uligutitilivippoq, eqqaalu kissaqimmat imaq takkuttoq aalannguulluni qalattutut pujulerpoq. Siorsuarpaluttumik nipiliorpoq, umiatsiallu qisuttaata arsaasa ilaat qaqqorillutik pujualaarlutillu imaanut avalagarput, qatsungaqimmallu puttallutik kangerliumarnup sarfaa aqqutigalugu sissaq sinerlugu arriitsumik atasuinnaallutik ingerlaalerlutik.
Imaq angallaviit naggammik ornilerpat, immamit pigavit immamut utilerputit imaaniittualissagavit. Ulinnerup isikkakka tikimmagit isikkalu ulittareermata, qimalerpakkit kujaarpit saviminertaa aalamit pujoorluni kisimi ilisarsaalersoq.

MATUP TARRAA
Inigisanni uani najugaqaqqaalerlungali maluginiartalerpara: Ullup taamaalinerani qaamaneq taamatut iligaangat iikkami kujallermi tarraq matup tarraatut ilusilik sivikitsumik saqqummertartoq, qaamanerlu allanngoraangat peeruteqqittarluni. Ullut tamaasa malugineq ajorpara, qaamanerummi pissusia ulluni pisartut assigalugit allanngorartuummat. Aasami takkutiaartarpoq ukiukkullu kingusinaarnerunngikkaangami takkutinngitsuuittarluni.
Najugarisara inissiani isorlersaavoq, tarrallu saqqummertartup illua'tungaani sanileqanngilanga, tarrarlu taanna iikkami avallermiittarpoq. Inissiat uku pisoqaanngillat. Maanga nuukkama soorunami inigisassama titartarnera pivara, tassanilu takusinnaavara tarrap nalerisartagaa igalaaqarnikuunanilu matoqarnikuunngitsoq.
Takussaaleraangat, pingaartumik ullaap tungaani seqineqartillugu, iigaq pattalaarlugu malunnartoqarnersoq misissortaraluarpara, sunnguamilluunniit malunnartoqarneq ajorpoq, isumaliuinnartarpungalu suli uernaraluarnermik suunngitsorsuarmik takusaqarsoralunga.
Massakkunaasit aajinnga malunnarsivippoq, nalunnginnakkuli soqarneq ajortoq misissoqqinnianngilara. Matu matusaq aniffissaanngitsoq, igalaaq, igalaaq piigaq, isertugalik, igalaaq tappiitsoq, matu toqqortalik iseqqusinngitsoq. Matuusimagaluarunimi ingerlaffissaassagaluarami, silaannarmut, soqanngitsumut iserfissatsiarsuugaluaq, igalaarlu nalusamut itsuarfissaq matuneqarsimapput, nalusaq, isertugaq itsuarfigeqqunagu iserfigeqqunagulu. Kikkummi taqqamani najugaqartussaasimagaluarpat, immaqa tassa taqqamani najugaqarput, kikkunnummiuna naatsorsuullugu pilersaarusiorsimagaluaraat naammassinagulu?
Ajunngilaq, tarraq tassaniiginnalerpat itsuarumaarpunga, kasuttoraluarumalu akisoqanngippat matu isimmissariarlugu iserfigiumaarpara, pilerinaqaaq, sanileq kinaanersoq iserfigalugu alutornassaqaaq. Immaqa nalunngeruttorlugu.
Kutaa, sunaaffaana illit tassani najugaqartutit!
Aarimmi! Qaamaneq allanngulaariarmat tarraq peeruppoq.
Upperineqarnaviannginnama pitsaasumik assiliiveqartuuguma assilissagaluarpara, assiliiviummi pitsaasup kisimi tarraq taanna assimi ersersissinnaavaa. Ajunngilaq, upperinnikkumanngitsut upperissanngilaat, upperineqakulasorsuunnginnamami soqutaanavianngilaq.

ULLOQ ULLUUSOQ ULLOQ
Ullumi tassa ulloq. Ulloq, uanga ullora, timmissap ullorinngisaa, uanga ullussara. Ullaarli ulloq aallartilaaginnartorli malugisimalerpara ullumikkut ulluusoq ulloq taanna. Takunissaa siooragisimanerlugu naluara, qangalilimi nalunngereerpara ullut arlaanni ulloq taanna takkukkumaartoq, qaammatisiutinili nalunaaqutserneqarnikuunngimmat naluara qaqugorpiaq takkutissanersoq.
Ullaaq itiinnarlungali malugaara ullumi ulloq ulluusoq ulloq taanna. Ilisaraara.
Ilisarnarpoq. Ilisarnaqaaq. Pilerissanerlunga sioorassanerlungaluunniit aalajangersinnaanngilanga, qangarsuarlimi aalajangerneqareersimavoq ullumi ulluussasoq taanna, aalajangigarlu allanngortissinnaannginnakku akueralugu naammagiinnassavara. Naammagiinnarnagu, pisinnaasarali tamaat atorlugu atorluarniarlugu, qanorlu atorluaassanerlunga suli naluara, pisarnittut pilersaarusiornikuunngilanga neriuutigisaraluarakkumi takkutinngitsuussasoq.
Ajunngilarmi. Tassa taamaappoq! Taama ittussaagami. Allanngortissinnaanngilara, qisussat nammallugit qaqqamut majualerpunga.

UNIINNARLUNI TIPPAKKUSUNNGINNEQ
Aallartilluartinnangalu ilisaritilaaqqaartariaqarpunga, kinaanerami saqqummiuteqqaartinnagu oqaluinnaraluaruma ingallunga soqutigineqarnaviannginnama. Isumaqarpungami inuup ataatsip kinaanera pisimasunut pingaaruteqanngitsoq, ullumili ulloq taama pingaaruteqartigimmat isumaqarpunga kinaanera oqaatigeqqaarukku pitsaanerussasoq.
Imminut ilisaritinneq imaannaanngitsuuvoq. Kinaanera isertuunnianngilara, ilumoortumilli ilisaritissaguma ilimagisariaqarpoq oqaatigisakka tamarmik ilumoorluinnartutut tamanillu ersersitsisutut naatsorsuutigineqartariaqanngimmata, ajunnginnerussagaluarpormi inuup allap ilisaritittuuppanga, taassumami kinaassagaluarnersup tamakkiinerusumik kinaanera oqaatigisinnaassagaluarmagu.
Kisimiittuuvungali, taamaattumik inummik allamik ilisarisimannittumik ilisarinnitsitsisussamik ilisarisimasaqanngilanga, ilisimannittussaagaluimmi iluamik ilisarisimannigatik ilisarisimannissoriinnartarmata. Ajunngilaq! Taamaanniarli!
Qanoq iliornissaq nalunarmat ileqquusartoq uuminartaraluartoq, uumigisagara atuinnalerpara. Qaami, naggataanit, aallartiffianit, pileqqaarneraniit, suut tamarmik pinngorneranniit aallartinniarlanga. Taama oqarneq ilumuunngilaq, oqaaseq „aallartiffik“ atoraanni imatut paasineqartariaqarpoq tamatuma siornatigut soqarsimanngitsoq pisimasoqaranilu. Aallarnerfeqanngilaq, suna tamarmi ingerlajuarpoq, atuuttuarluni naggateqarnanilu.
Tusarsimavara, neriuppunga ilumoortoq upperinnillunimi pisariunnginnerummat upperiinnarpara qanga qangarsuarooq siuaasaartukkakka siuaasarisorisakkalu Nunarsuup illua'tungaani najugaqarsimagaluartut, sunalu pinerlugu angalalersimallutik. Nuna najugartik narrugilersimavaat, taama isumaqartarpunga, inuullu pissuserisartagaa malillugu kajungerlutik aallararsimapput, inuit taakku, siuaasakka, ilaminnit sapiinnerit, pileritunerit atukkaminnillu naammaginniinnarumanngitsut.
Uniinnarsimapput sapertut, qunutuut nutaanillu misiliinissaminnut ersisut. Siuaasama siuaasaat aallararsimapput, neriullutik qilanaarlutillu ornitartik qimataminnit najoruminarnerussasoq. Kinguaariippassuillu inuuneranni unissanatik ingerlajuarsimapput, ungasissup ersiaqqalaartup kajungisaarinera malillugu tikissanagulu. Siullermik Ikersuaq sikuinnarsuugallarmat ikaarlugu nunamut allamut pisimapput, najoruminartuusimammallu ilarpassui tassani najugaqalerput ingerlaqqikkumajunnaarlutik nunalu taanna nunamittut isigilerlugu.
Unittut kinguaavi tasamani najugaqarput.
Inoqartuarporlu eqqissiviitsunik, isumaqartunik suli, suli, ikani, pavani, qavani, ikanersuaq, pavanersuaq qavanersuarlu nuna ornitassaq kajungernarnerussasoq najoruminarnerussallunilu. Taakku unigatik ingerlaqqittarput, ujaasillutik, sapiiserlutik neriullutillu. Uniinnartarsimapput nukeeruttut, ingerlaqqinneq sapilersut, pilerissuseeruttut neriuuteqanngitsullu. Taamaattumik naggueqatinik taaneqartartut soqutigisarinngilakka, nunaallu siuaasama narrugalugu qimassimammassuk narrugaara. Inuit taakku nikagaakka ilaatigullu naakkigalugit, ikaarneq sapilersimasut, ingerlaqqissinnaajunnaarlutillu unittoorsimasut kinguaavi.
Ukiorpassuarni siulikka ingerlajuarsimapput, najugarilikkaminni ilatik naammaginnillutik naammagittarlutillu uniinnaraangata qimattarlugit, kajungerlutik najoruminarnerusumillu najugassaminnik ujaasiuarlutik ingerlasimapput, naggataagullu tikissimallugu ataatama siuliisa najugariligaat, Nunap Isuata eqqaa, nunallu pissusia pissutigalugu ingerlaqqeriarsinnaajunnaarsimallutik. Isumaqarpunga neriuutigiuarsimagaluaraat ingerlaqqinnissartik Imavissuulli neriunnerat killilersimavaa.
Siulikka tamaani najugaqarput ukiut tusintit affaat tikingajallugit, najugaqaleqqaartullu ileqquat neriunnerallu unissimanngilaq, ingerlaqqinnissamut periarfissaq, ingerlaqqinnissamut piareersimaneq, uniinnarlunilu tippaakkusunnginneq, pigiuarsimavaat.
Pissutsit, periaatsit atortullu allanngornerat najoqqutaralugu uagut kinguaariit nalitsinni ingerlaqqinnissaq ajornarunnaarpoq, Imarpik aqqutissaanani ingerlaqqinnissamut killiliisimagaluartoq, ikaariaannanngormat ingerlaqqippunga.
Siulikka ingerlaavartut Nunarsuarmi inuiappassuit allat assiginagit inuusimapput. Naalagaqanngillat, kunngeqaratik, naalakkersuisoqarnatik, erfalasoqarnatik, imminnut inuiattut ataasiusutut isiginatik inuiattullu ilisarnaatiminnik erinarsuuteqaratik. Nuna najugarisartik namminneerlutik pigisorinngilaat tamanulli najugassaatillugu. Imminnut naammagigamik taama ipput, naalakkat atorfissaqartinngilaat, ataasiakkaallu niaqqumik iluani ajoquteqarnertik pissutigalugu ilaminnut naalagaarusulertaraluartut nipaatsumik peersinneqartarput. Taama issimapput namminneerlutik sapinngissusertik naammagigamikku tamakkulu saqqumisumik ataatsimoorutit inoqatiminnillu sinniillutik oqaasissaqarniartartut atorfissaqartinnagit.
Inuiannulli allanut attaveqalerneq taakkununngalu assingujumanersuaq pissutaallutik tamakku tamarmik atorneqalerput. Uanga tamakku upperinngilakka, imminut naammagaanga, oqarsinnaavungalu siulima ileqqui inuunerminnilu tunngavigisaat miserratiginagit attataralugit.
Nunami inuuffiginngisanni najugaqarpunga, nunalu najoruminarmat akunniffigisutut najorpara, naluara najortuassanerlugu, nalunngilaralu kinguaakka ingerlaqqissinnaasut ingerlaqqikkumaartullu, pinngitsaalisaanatillu aalajangerumaaraat sumunnassanerlutik. Nunarsuarmi angeqaaq, kajungernartut ornitassat amerlaqaat, neriuppungalu nunamut ataasiinnarmut pituttugaasutut misigisimassanngitsut Nunarsuarlu tamaat najugassamittut isigissagaat.
Tassavik, imminnut ilisaritittartut ilisaritittarnerat maleqqissaarlugu ilisaritippunga: Siulikka kinguaakkalu taagorpakka uannullu ilisarinnissutaasinnaasunik sunnguamilluunnit taasaqarnanga!
Tamanna qanoq paasisariaqarpa, inuk oqaluttuartoq pisimasunut qitiutittoq suunnginnami? Inuup kinarpiaanera aatsaat paasinarsisarpa siulini kinguaanilu ilanngullugit ilisaritikkuni? Inuk siuleqanngitsoq kinguaaqanngitsorlu kinaassuseqannginnami? Inuk siuliminik qimatsisoq kinaassuseerukkami? Naamik, naamivik, taamaaliguni aatsaat kinaassuserpiani takutissinnaanngortarpaa siulini ajaappissatut napaniutitut atorunnaassagamigit. Inuk kisimiittoq kinaassuserpiaminik takutitsisinnaasutuaavoq.

II

KIFFAANNGISSUSEQ ANNERPAAQ
Kaffiliama sinnera nungoriarlugu aninialerpunga. Anisariaqarpungami, ullumimi ulloq taama pingaartigisoq isersimaannarsinnaavunga? Anilerlunga, seqineq nuuttareersimagaluartoq, tarraq taanna iikkamiittoq eqqaamaannarakku iigara pattalaaraluarpara malugisassarsiorlunga, tamarmili manissuinnaavoq, qaammartartoralu sikaavimmiittoq tigullugu qinngortaraluarakku maniinnimininnguaqanngitsoq uppernarsivara.
Naluara qaqugu iseqqissanerlunga, iseqqissagumami, kiammi tamanna ilisimassammagu. Anisarninni isertarninnilu. Kiap sernigissammatit. Paarinissaqanngilatit. Sernigineqarani paarineqanngitsoq paarisassaqarneq ajorpoq. Inuunerup ingerlanerani inuup angusinnaasaanit qutsinnerpaaq angusimavara. Ikinnerpaaginnaat angusimasaat, inuppassuarnit anguniarneqartuaraluartoq angujuminaatsorujussuarlu: Qanoq iliuuseqarnissannik piumaffigineqanngilanga, sumik naammassisaqarsinnaaninnik ilimasuttoqanngilaq, neriuttoqarnani utaqqisoqarnangalu, inoqatikkalu piumasaqarfiginngilakka, neriuuteqarfiginagit naatsorsuutiginaguli qanoq iliuuseqarfigissagaannga. Tassa naqisimaneqannginneq annerpaaq angusimavara naalakkersuinerullu tungaatigut naqisimaneqarsimanngivippunga, naqisimannittussaagaluanilli inoqatinik attaveqannginnama kiffaanngissuseqarneq annerpaaq angusimavara, imaalitsiaannaq angusassaanngitsoq, qanorsuaq ilinniagaqartigigaluaraanni qanorsuarlu soraarummeernermut allagartaqartigigaluaraanni imaalitsiaannaq ilikkarneqarsinnaanngitsoq taakkuninngalu sakkoqarniaraluaraanni anguneq sapernavilluni. Qangalimi taamatut ilisimatinneqarsimavunga, inunnguutsinnik, inooqqajanngitsungalimi, piumaartussatut aalajangigaareersimavoq, allanngortissinnaanngilara, allanngortikkusunngilara. Ermuseq taanna imaagassaraara.
Ileqqumik kusanartumik ileqqorerusutaraluannik eqquutitsikulannginnama. Inoqat nuannarisaq qimaleraanni isinik takoqqinngisassatut ilassiortariaqarpoq. Arlaleriarlunga misigisarpara iluamik ilassinagu avissaarsimasaq qimassimatsiaannarlugulu tusartarlugu takoqqinngisaannaassallugu. Aamma ilisarisimasaqartarsimavunga ullut arlaanni ima imalu pisoqarsimasimanerata kinguneranik kingorna takoqqissinnaajunnaakkannik, imatullu oqaannartarpunga: A, qujanavik! Tassa nammineq piumasaa, takoqqinngikkaluarukku soqutaanngilaq!
Najukkamillu najugarisamit anileraanni iserfigeqqissanngitsutut ilillugu qimattariaqarpoq. Sunami tamarmi taamaappoq, suna nerisassaq, suna imigassaq sunalu pujortagassaq tamatigut qujassutigalugu pisariaqarpoq inuunermi pisatut kingullerpaatut isigalugu.
Ippassarlimi isersimalerama kiisa anerusulivippunga. Pilerivunga, ullumimi pisussat, pisussaq qilanaareqigakku. Anitinnanga torersaavunga, suna tamaat isumannaarlugu, aningaasaatimalu sinneri aningaasivinnut ikivakka, ullummi ingerlanerani atorfissaqassaqimmata. Kaffisugara nungussimammat kaffisorfiga tiitorfik errorpara, arsakoorfigalu imaarlugu. Nerinikuunngilanga, sungiusimagakkumi ullaakkut, ullaa'tungaani nererusussuseqartannginneq. Oqariartaaserput malillugu siciliamiutut ullaakkorsiortarama, tassa kaffi cigaritsilu, aamma tusaamanarpoq Andalusiamiutut ullaakkorsiortoqartartoq, tassagooq kaffi, cigaritsi cognacilu. Puuha, kiisami taanna maajugaara. Ullaakkut naamik.
Akiligassapalaaq takkussimavoq. Akilissanerpara, asuki, utaqqiniarli. Ammarnagu allungiartorfiup ataanut toqqorpara. Tassaniinniarli, isumannannginnerussaaq, toqqorluarlugu, ukiut ingerlanerini nanineqarumaarpoq, nassaartussanut alutornassaqaaq, qanormiaasit isumasiussavaat. Kingulissat nakkutigisassaqartittariaqarput, ilumut, itsarnisarsiuut suliassaqarniarumaarput.
Piareerpunga, qimataqanngilanga, pigisakka tamaasa kaasarfimmioraakka. Qujanaq, ajunnginniarna!

QIMMILIK
Alanngukkoorusunnginnama aqquserngup illua'tungaanut ikaarpunga, qimmillu anarsua tummaqqajallarlugu. Qimmipalaat! Naamik, qimmipalaamik oqartariaqanngilaq, qimmilipalaamik oqarluaannaraanni pitsaaneruvoq. Qimmeqarumaqigami nalunngittussaagaluarpaa qimmeq ullaakkut erniinnaq aniumasartoq isumagisassani naammassiniassagamigit, piginnittuminillu iluamik nakkutigineqannginnami ullaa'tungaa naasarpaa naalliuperaaginnaq, annimmanilu tuaviuinnaq matu qimalaaginnarlugu anapallassimavoq.
Qimmilik taamaattuugami. Kisimiittuunerminik naammagisaqanngitsoq, tupiginngilarami kisimiittuummat, taamammi ittupalaaq kiap inooqatigerusussammagu. Susassaaleqitigaluni tuaviuinnavissuuvoq ulapinneraannartuullunilu, suna ulapputigineraa naluara. Naamik, nalunngilara, ulapinnerartuartut allat assigalugit ulapputituaraa naapitaminut tamanut oqaluttuarissallugu qanorsuaq ulapinnerminik. Nerillatuaraangamilu sukkalisaaginnaq ingerlaatigaluni nerisarpoq, illuanik qimmimi pituutaa tigullugu, illuanillu nerisassani, takutinniassagamiummi ulapputeqangaarami ingilluniluunnit nerinissaminut piffissaqannginnini.
Ungasilluguluunniit nalunarneq ajorpoq isumagissaarnersoq isumalunnersorluunniit. Aappaqannginnami, qitornaqarani ikinnguteqaranilu misigissutsiminik takutitsiffissatuaraa qimmini. Isumagissaaraangami ilassiorlugu asarpasillugulu pisarpaa, allanngujasuugamilu isumalulersimagaangami qimmini kisiat saassutarisarlugu. Nuliaq qitornarlu qimminut assersuunnianngilakka, naluaralu qimmia arnaviaanersoq angutiviaanersorluunniit, najukkaminiitillunimi qimminilu qanoq iliortarnersut akuliuffissarinnginnakkit. Aqqusinermi takusartagaannakka tunngavigalugit oqaluppunga.
Aallarteqqaartarpoq pisulluaqaluni, takuneq ajornartanngilaq suna tamaat sapinngikkaa, taamatullu isummertartoq ilorrisimaarnerusarpoq nalunngikkuniuk eqqaminiittunik naalakkersuisinnaalluni, aqutsisinnaallunilu qunugineqaruni. Piginnaanermik takutitsiguni toqqissisimaarnerulissaaq, inunnillu taama iliorfissaqannginami qimmini sakkortoorsuarmik naalakkersortarpaa. Amiilaarnartaqaaq, qimminimi nipitoorsuarmik nillialluni naalakkersortarpaa, pituutaa nutsullugu, taamaaliuleraangamilu eqqani isigisarpaa inunnik isigisoqarnersoq, takoqqulluni qanoq pissaaneqartigaluni naalatsitsisinnaatigigami.
Qimmia maleruutiinnartarpoq, nalunnginnamiuk naalanngisaaraluaruni angerlarunik qanoq pineqassalluni. Inuimmi ilaat taama pissuseqarput, kinaanertik naammaginagu allaarusupput. Inngami allorarluarluni tikkorluni erfalasoqanngitsiaannarlunilu ingerlaaleraangami kinaanini qimattarpaa, allaasorilerlunilu. Taama pissusillit uniformilerneqaleraangamik navianarsisarput, allanik suugaluanilluunniit uniformilinnik nuannaartorisaqaramik. Qatserisartoq politiiorusuttaraluarpoq, taannami imminermit pisinnaaffeqarnerummat, politeeq sakkutuunut naalagarsoorusukkaluarpoq, taakku atortorinnerummata, sakkutuullu naalagaata sorsunneqakulannginnera avaanngugisaraa, sorsulertuuppatami toqqorfissiamut nunap iluaniittumut qaartartumeerneqarsinnaanngitsumut periarluni naammattorsuarmik sapiitsuliortaqqajarami. Palasi, nakorsaq eqqartuussisorlu sulileraangamik sullisissaqqinngikkaluanik eqqumiitsunik atisisarput, angakkorlu kiinarpalertarluni, kajumissutsiminnillu qatserisartut amerlaqaat, qatserisartuinnillu uniformigissaarnerusarlutik.

ILLOQARFIK
Nalunaaqutaq imaalereeraluartoq seqinerlu qullarluareersimagaluartoq illoqarfik iteqqaannisutut ippoq. Ulloq suli nutaajuvoq isikkuinnarmiguunngitsorlu minguissuseqarpalulluni. Taamaattumik ileragalugu eqqissinarneralu akornuserusunnagu mingutsikkusunnagulu nipaatsumik arriitsumillu ingerlalerpunga. Oqaloqateqarusunngilanga, oqaloqatigisariaqakkannillu naapitserusunnanga aqqutigisartagarinngisakkoorpunga.
Illoqarfik najugara ukiunik untritilippassuarnik pisoqaassuseqaraluarluni illoqarfinnit allanit najugarisimasannit ukiumikkut nutaajunerugaluartunit uummaarinneruvoq. Maanimiut amerlaqigamik noorarfigineqartuaramilu aramasutut ililluni pujoralassunnilerluni tippaannikuunngilaq, aak nutaaq, isummat allat ileqqullu takornartat takkuterartuarmata inuusuppasippoq peqqisseruttorneq, ilaqutariitoqqat illoqarfiup pileqqaarneranilu najugaqarnikut kinaanerminnik aterminnillu pingaartitsisut allanillu nikaginnittut qangatut piginnaaneqarunnaaramik illaruaatissaannartut isigineqalersimapput, ileqqutoqarisimasartillu qangali atuussimasoq qanigisariikkuutaarlutik kinguaassioqatigiittarneq atuinnaqigamikku kinguaavisigut malunnartumik takussaavoq nukeerukkiartortut, kinguaavilu kingulliit sanngiitsuupput silassorissorsuartullu oqaatigineqarsinnaanngikkaluarlutik ilakkuminarput.
Illut sanapallataanngillat atajuartussatulli sanaajullutik. Takuneqarsinnaavoq inuit pinngitsaalineqarnatik kajumissusertillu najoqqutaralugu nuuttarsimasut. Illoqarfitsik nuannaraat, siuaasamillu qimassimasaat angerlarserfigisutut innagit, ullumikkorpiaq inuuneq inuuneraat pereersimasullu imannarsuaq soqutigisarinagit. Taamaammat nuannaartuullutik siunissamullu neriulluarlutik inuupput. Takornartat tikeqqaat nikagineqanngillat unammillersutut arsaarinninniartutullu isigineqaratik nunaqqatitaatulli iliorfigineqarlutik.
Taamaakkami illoqarfik unganartuuvoq angalaavartuusimagaluanullu najoruminarluni. Najugaralugu takornartatut misigisimananngilaq. Inuit assigiinngitsuullutik qanoq inoorusunnerat inooriaasiallu ataqqineqarpoq, maanimiullu inoqatiminnut alapernaasertuunngikkaluarlutik pisariaqartillugu ikiuiumatuujupput. Illoqarfik najugarileraanni erniinnaq malugisimalertariaqarpoq soorlu qangarsuarli najugarisimallugu, angalaarfigalugu takornartatut misigisimananngilaq, illut portusuut qaqqatut ipput qaqillugit avungarsuaq isikkivillit, tatsit, tasiliat, ikerasaat ikerasaliallu kangerlunnut eqqaanarput, illoqannginnersat naatsiivissuillu aqqutigalugit asimiissorisariaqarpoq, aqqusinersuillu angallaffioqisut kuussuarnut ikaaruminaatsunut assersuunneqarsinnaallutik.
Ullumiuna ulloq suusimammat taamarsuaq isumagissaartunga. Ileqqorinngikkaluarlugu suna tamaat nuannersuinnarmik isigaara. Naagga, taamaassanngilanga, imminut uppertinnianngilanga suna tamarmi nuannerluni atoruminartuinnaasoq. Ullumikkut isumagissaarnera nammineq aalajangigarinngilara, nammineerluni takkussimagami aamma nammineerluni peeruteriaannaammat atorluarniartariaqarpara, ullummi tamaasa takkunneq ajormat takkutillatuarmat ajattortariaqanngilaq.
Nuanninnginnerusut eqqartorusunngilakka, nalunngilara nammineerlunga illoqarfik una najugassatut qinerlugu. Illoqarfik allanngortissinnaanngilara, illoqarfiulli allanngortissinnaavaanga. Qaqqat, kangerluit tatsillu asimi naalagaapput, inuk taakkununnga ajugaaniarluni allanngortitsisinnaannginnami maniguutiinnartussaavoq. Illoqarfik aamma taama ippoq. Maaneeqqullutit pinngitsaalineqanngilatit, iluarinngikkukku qimanniaruk! Qimagukkuit maqaasineqarnavianngilatit!
Aqqusineq aqqutiga nuanneqaaq, ullorli suli nutaajoqigami iluamik sukujunissimanngilaq silaannarillunilu, ullaarli sukujuiaasartut sulilereersimapput, eqqagassat eqqarlugit aqqusinerlu sanerlugu. Nalunngilara najugarisartakkanni arlalinni taamatut suliallit nikagisaasartut suliaat narrunartutut isigineqarami allanillu suliaqarsinnaannginnamik taamatut suliaqarneragaallutik. Ilaatigummi timi assaallu atorlugit sulineq kanngugineqartarpoq. Naluara sooq. Nalunngilaralu suliaq sunaagaluartorluunniit nuannarigaanni inuussutigisinnaagaannilu iluamik nakkutigisariaqartoq. Assigiinngitsorpassuarnik suliffeqartareerpunga inuussuteqarnissaq piinnavillugu. Allamik naamik, sulinermalu nalaani timiga nalunaaquttap akunneranut akilersillugu sulisitsisunnut atortittarpara, timiga kisiat, timiga tassaniittarpoq, tarniga, isummakka eqqarsaatikkalu tamatuma nalaani allamiittarput, taakku akilerneqarsinnaanngillat sulisitsisumillu qulangersimaneqarsinnaanatik.
Nukkiorluni sulinerup nikagineqartarneranut patsisaasoraara, soorunami naluara ilumoornersoq, isumaqatigineqanngikkaluarumami soqutiginngilara qineqqusaartuunnginnama, tassa patsiseqarsoraara inuit taakku akilersilluni sulisuunermik sungiusimasaqannginnamik, sulinerlu misigeqqaarsimallugu pillaatitut. Kajumissuserinngisaminnik sulisinneqartarsimapput, tamatumalu kingunerisimavaa suliassanik taama ittunik nikagisaqalerneq. Pillaarusuttarnersuup kingunipalaava kinguaariinnut tullernut arlalinnut sunniussimavoq. Inuup qunusiaanngitsup nammineq kajumissutsimik suliguni suliani qanorluunniit ikkaluarpat kanngusuutigissanngilaa.
Oqareerpunga, illoqarfinguna una pitsassuaq. Innuttaasut isumagilluarneqarput, sumiluunniit ingiffissaqartinneqarput qasuersaarfigisinnaasaannik. Tusaamanarpoq aamma illoqarfiup ilaani issiaviusartunut simiiaatit ikkunneqarsimasartut, kinaluunniit qilalerluni ingittoq tumannguersaatissaminut ammaatissaqassanngikkaluarpat.

ISSIAVIK
Issiavimmut ingippunga tatsip killingani. Naluara una taseq tasiujuaannarsimanersoq, immaqa tasiliaavoq, ukiullu ingerlanerini tasivinngorsimalluni. Aarimmi! Takusinnaavat illoqarfiup pisortaasa innuttat isumagilluartuugaat, aasaritsigigaluartorlu tatsip killingani mianersoqqussummik allagartaqarpoq, sikugooq navianarsinnaavoq, aammagooq aqqusineeraq ilaatiguinnaq quasarnaveersartillugu siorarterneqartarpoq. Kiisami ernumananngitsumut pivunga, nalunngilara sumiikkaluarumaluunniit paarineqarlunga. Paarsisukka saqquminngikkaluarlutik tamani tamaaniimmata eqqissillunga ernumassuteqarnangalu issiavimmi uani issiarusaarniarpunga. Takusassat amerlassaqaat.
Ikaneeraq pinnguartarfiliami meerarpassuit nipaarsaanngivillutik pinnguarpalupput, tununngagakkit oqaasii tusarsaarpianngillat, meeqqallu ataatsip nipaa ilaanit immikkoortinneqarsinnaanani, nipiliornerallu ataatsimut nipinnguulluni suialaarnermi tunginnut pujoralaap aputilluunniit persualaneratut teqqarpoq, sakkortusisarluni sakkukillisarlunilu. Pinnguarfigisaat ungalusaavoq. Suna pillugu ungalusamiitinneqarnersut naluara, meeqqat arlaat qimaanialeqimmat imaluunniit avataaniit iserfigineqannginniassammata. Ungalusamiittut isumannanngitsumik paarineqarput, nammineerlutilli aalajangigarinngilaat ungalusap iluaniissanerlutik. Naluaat isumannanngitsumiillutik, ernumassuteqarnani inoorusukkaanni qanoq iliorsinnaanermik killiliiffigineqarneq naammagiinnartariaqarpoq. Meeqqat naluaat ungalusap avataani pissanganartumik pilerinartumillu takusaqaraluarunik ornigussinnaanatik, tamannami paarsisuisa saqqumisunik sakkoqanngikkaluarlutik ungaluukkat ikiortigalugit isumagissavaat.
Pinnguartarfik assigiinngitsunik atortoqarpoq, ilagaat sisorartarfik savimineq, assut qillertoq, taanna meeqqat pilerinarnerutillugu atorneruaat, qaqiffiliamik alapernaarsuiffittut ittumik aamma napasoqarpoq, qaavanut nukappiaraq qaqisimavoq, tassanilu iluasaarpasilluni eqqaminiittut nakkutigisarisutut qimerloorpai. Tassa tassavik, nukappiaraq taanna inersimasunngoruni inoqatiminik nakkutilliinermik suliaqartussaavoq, piginnaanillillu nuannaartoralugit assiginiarlugit napasuliap qaavaniit meeraqatini naalakkersorpaluppai. Sisusarfik savimineq allaanngilaq kangerluup nuannersup qinnguani sermeq, qilleqaaq eqqaminiittunillu aserujannginnerorpasinnersaalluni.
Naalaarlualerama meeqqat imminnut oqaluuppalunneri tusaalerpakka, oqaluutinngillat, nilliapput, amerlanersaat maanimiutut oqaaseqarpaluttuupput, ilarpassuilu allamiut oqaasiinik imminnut oqaluuppalullutik. Meeqqammi taamaakkamik, oqaatsit assigiinnginnerat aporfiginagu imminnut oqaluuttarput, alla imatut oqarpallappat allap oqaatsit allat atorlugit allatut akissavaa. Imminnut paatsoorneq ajorput ittoortoqaratillu, taamaannerannummi patsisaavoq oqaatsit arlaat ilaminnit pingaarnerutinneqanngimmata.
Ataaserli quianarlunilu nuannequtaavoq: Allamiutut oqaluppalukkaluartut oqaasipilunniaraangamik maanimiut oqaasii atorlugit appippallattarput, oqaatsimmi nutaat ilinnialeraanni ilikkaqqaartakkat atorfissaqartinneqarnerpaasartut namminerlu oqaaserisanik puiguleraanni eqqaamasani kingullerpaajusartut tassaasarput oqaasipiluutit.
Tusaamanarpoq qavanigooq qernertormiut nunaanni narsaamanersuarniilluni uumasunik angisuunik takusaqarusukkaanni nunamut ingilluni utaqqiinnartariaavoq. Uumasunngooq angisoorsuit qanilliartuleraangata, suli takutinnagit tipaalluunniit suli naamaneqanngitsut, ingerlarpalunnerisa nunamik sajukulaartitsinerat malunnarseqqaartarporooq. Soorlumigooq tassa qaqqat innaanni ujaqqat nakkaarpaluttut, ungasikkaluarlutilluunniit nunamik sajorulutsitsisaramik. Allaassutigisarpaanngooq aputitut ujaqqatullu sisoortutut nipeqartaramik, uumasorsuilli taakku qanillerpaluleraangamik nipatannguaqaratillu nunamik sajutsitsinerat kisimi malunnartarmat.
Issianiarlunga malugisorilerpara issiaviga nunalu tummaarisara sajuttutut ilersut. Eqqara qimerlooraluarpara, angisuunik oqimaatsunik angallatinik ingerlasoqanngilaq, maani qanittumi qimuttuitsut aqquteqanngimmata allamik ilimanartussaqanngimmat eqqumiigilerlugu eqqara ungasinnerusorlu takusinnaasara alapernaasilerpara. Maanimi nuna sajunneq ajorpoq, qaqqaqannginnami qaarsumillu tunngaveqarani, naakkinaraluarpormi taama oqaatigissallugu, tassami manna nuna pinngornikuuvoq immap naqqata qaffarneratigut. Tininnermiuuvunga. Tininnerugami tassa arlaanni uleqqajaassaqaaq. Aarimmi aajinngarsuaq, nunamik sajorulutsitsisoq. Uumasorsuunngilaq, arnaruna pualasoorsuaq arparusaartoq. Ila ah! Qanoq qaqillugu portusoormiuunartigaa. Qanilliartortoq isigiinnarlugu eqqarsaatigilerpara soormita imminut taamarsuaq puallartissimatiginersoq. Immaqa inuulluapilunnermik nappaammilluunniit patsiseqarsinnaavoq. Tusaamanarpoq inuianni assigiinngitsuni arlalinni ingasattumik pualaneq pilerigineqartuusartoq, tassamigooq naammattunik nerisassaateqarnermik takutitsisuusarmat. Pualasuumik nuliaqarneq paneqarnerlu nerisassaateqarluarnermik takussutissiipput.
Arpaannaqaluni saneqqutilermanga issiavinni illuaamivunga qasoqqanissaa ilimageqigakku ingilluni anertikkassasoralugu, naamik, ingerlaannarpoq. Saneqqutilerami toqqavillunga sivikitsumik isigaanga. Isaasa qanoq innerat iluamik oqaatigisinnaanngilara, uumissuerpasinngillat. Siornatigut takusimanngisami takoqqinnavianngisamilu tungaanut qiviarnerusartunit allaanerupput, ilisarsisutut ikkamik. Soorlu ilisimagaa qanoq isumaqarfiginerinni. Assuarerpasinngilaanga, isinillu taama ittunik takukulannginnama attorneqartutut ippunga, qaangiussimalermat ilimagigaluarpara tunummut qiviaqqikkumaartoq, oqaasissaqartutummi ikkami. Allaanngivippoq taamani tikaagulliup killinnguatsigut puilluni qiviarnera, umiatsiamiittut aallaasiminnik piareeqqasut qiviaramigit isai.
Eqqumiiginermik malikkusuleraluarpara oqilaaqimmat inornaviannginnakku apererusullugu sooq taama iseqarluni qiviarneraanga qanorlu oqarfigerusukkaluarneraanga. Arnaagamilu paasinerlunnialeqimmanga isillu taama ittut sungiusimannginnakkit ileragilerlugu, isit ileragilerlugit, uniinnarpunga. Nalunaqaaq, taseq kaajallaqqileruniuk saneqquteqqissinnaavoq, taamatullu iseqarluni qiviaqqissappanga ittoorilersooqqinngikkukku aperiumaarpara.
Ungasilliartornerani nunap sajukulanera milliartorpoq, sulili anertikkarpalunnersua tusarsaavoq nipikilliartortutullu inngilaq. Inuk taanna qanoq isumaqarfigissallugu paatsiveqartinngilara nalullugulu naakkigissanerlugu maajugissanerluguluunniit, kisimiittoorusussimagami kisimiilluni arpappoq, imminut naalliutsinnermik nuannarisalittut iliorluni, aammami naluara ersinngitsumik suunersumik malinneqarluni qimaanersoq. Timersortartuunerartartut nuannisaarnerartaraluarput, sallunngikkunik, inngali nuannisaarpasinngivippoq, ilimananngilaq illarasaaginnaq arpassasoq. Illarnermi nukersornaqaaq.
Taannarsuaq imminut naalliutsinnermik kajungerisalik suli pangalilluni tatsip illua'tungaani orpiit akornannut pulasorlu tatsip tasertaa patsisaasimanerluni nunap sajukulanera malunnarunnaarpoq. Naamik, suialaarnerumuna orpiit aalatikkai, taamarsuarmi anertikkartiginavianngilaq. Takkuteqqinnissaa utaqqiniarlugu biilit napparsimasunik angallassisartut siggartarpalunnerat tarriffiata tungaanit tutsiuppoq. Tassami. Uppissimassaqaaq. Taamaattorsuilligooq uppikkaangata ilarsuisa qimakkumajunnaartaraat. Orpiimmi akornanni utaqqisimassavaat, uumasorsuimmi taakku unnuarsiortuugamik ulluunerani alannguni aramaartarput tamuarusaarlutik piumalleraangamillu taserartani marallulinni timersuatik nillataartinniarlugit ikisimasarlutik.
Biili ajutoorsimasunik aallertartoq siggartarunnaarpoq, ornitanimi tikissimavaa. Qanoq ilillutik qaqissavaat. Inuinnaagamik artussavaat, immikkut ilinniagaqarsimasunik taaneqartaraluarlutik. Immikkut ittumik ilinniagaqarsimagaluarlutik immikkut ittunik nukeqanngillat, allatullu ajornassappat biilit kivittaassuarnik atortullit ikiortiserissavaat. Aamma taakku siggartaannaq aggerumaarput.
Alapernaappallaat ajoqutaasarmata qanoq ilillutik angallatiminnut qaqissaneraat takorusunniarlugu orninngilakka, ikiortiserinialeqimmannga. Uumasorsuimmi paasisimagunikku ilarsuartik ajortilluni sapilertoq illersorniartutut illugu allanut qanilleqqunavianngilaat ajortumeeriniartuusorissagamikkit. Taamaaligaangamik navianarsisarput, ajutoorusunngikkaannilu qaninngoorniartariaqanngillat.
Ilisarisimanikuusama ilaat oqaluttuartoq eqqaamavara nammineq qimminik nuannarisaqartuugami imannarsuaq upperisariaqanngikkaluarpoq oqaluttuaali eqqaamalluarpara, ilumoortuusinnaavormi, oqaluttuartup nammineerluni misigisimagunanngisaa tusarsimasaali, oqaluttuareqqittaqattaarnermik nammineq takusimasoriligaa. Utoqqanngulersuminngooq nalunngisaqarami schæferimik qimmilimmik, qimmerooq pitsassuaq, inunninngaanniimmigooq (qungujullunilu ilasarpaa) arnanit silatuneq tatiginarnerlu, piaraaneraniilli qimmerisimasaa asasarujussua. Ullut ilaanni qimminilu aneertillutik uummallulerluni aqqusinermut uppissimagami. Soorunami uppimmat qanittumiittut ornigullutik ikiornialersimagaluarpaat, qimmersuali isumaqarsimagami ajortumik pinialeraat pisinnaanini tamaat illersorsimavaa arlaannaannulluuniit qaninngooqqunagu, ikiuiniaraluartullu tamaasa saassuttarlugit. Biilillu napparsimasunik angallassisartut takkukkaluarmata aamma inuttaasa susinnaasimanngilaat kiisarsimagamigit, ussattullu angut ajortikkiartuinnartoq takusinnaallugu. Politiit takkukkamik allatut ajornartumik qimmeq aallaaginnarsimavaat. Ikiueqqaarnissamut minutserpassuit asiutinneqarsimapput, napparsimmavimmullu apuukkaluaramikku ilisimmaranilu toqusimavoq. Qimmersuatagooq toquppaa, taannarsuarlu aamma toqullarluni.
Tassa taamaappoq, ingasattumik uumasunut ataniartigisariaqanngilaq. Uumasup inoqat taarsersinnaanngilaa, inuttullu pissusilersuisitsillutillu ileqqulersuisitsiniartartut kukkusuupput qaratsamikkullu ajoquteqarlutik.
Inuit uumasullu avissaarsimasuutinneqarnissaannut tapersersuisuuvunga. Uumasut pinngortitaanerminni najugassatik pissusitillu malittarinngikkunikkit puuguttamiittariaqarput, allanngortitsiniaasullu uumasutut taakkunatut isigisariaqarlutik.
Pinngortitaanermi taamaappoq taamaattuartariaqaraluarlunilu silarsuup naggatissaata tungaanut.

KALAALLINNGOOQ NAQISIMANEQANNGIKKALLARMATA
Aarimmi, aajinnga. Maanimiut oqariartaasiat eqqortuusimavoq, ilaatigummi eqquuttaannaramik. Oqartarput “oqaluuserileraannigooq seqineq nuisartoq”. Innga angut tatsip illua'tungaatigoortoq ilisarnaqaaq qimmilisaartartunut ilanngussimagami.
Oqaluttuunnikuuaanga inuusuttuulluni ukiut arlallit Kalaallit Nunaanni sulisimalluni. Kalaallinngooq suliartortitallu naqisimaneqaratik inuugallarmata, akileraartoqartanngikkallarmat, imigassanillu killilersuisoqarani, suliartortitat isumaqatigiissutinik pituttorneqaratik qanorsuaq sulisinnaagallarmata, arnat piuminarnerugallarmata kalaallillu naalakkersuinermik soqutigisaqarniaarsuttut asuli oqaloqutaalinngikkallarmata.
Tappavaniinnini naammagilerlugu utilerami kalaallimik arnamik nassarsimavoq, arnarooq qitornaqaraluarpoq, namminerlugooq meeraq taanna soqutiginnginnamiuk tappavunga qimaannarsimanerarpaa. Maanimiuminngooq nuliarusunnginnami, oqallortuallaaqimmata nammineerniarpallaartuullutillu. Nuliarisimasaa, naluara katissimanersut, sila qanoq ikkaluarpalluunniit takusarpara ikani illoqannginnersami issiavimmi issiarusaartuartartoq, nikanarsiivilluni aseroriartortuugami.
Naapillatuaraangakku nipangiunneq ajorpai tappavani ilaquttani pitsassuit, siuaasani piniartorsuit sapigaqanngitsut, nunaqarfiup meeraaffimmi nuannertiginera, uigisimasami qanoq inupalaajutiginera, ernermi nalusami qanoq pikkoritsiginera, inutsialaatiginera, suliffigissaarluni aningaasarsiorluartiginera, ernuttamilu takusimanngisami pakkutaarsimanngisamilu qanoq inequnarluinnartigineri.
Ukiunngooq siulliit, uigisimasaa taama oqaluttuarpoq, ajunngitsumik nuannersumillu inooqatigiikkaluarput, ukiulli ingerlanerini qallunaat ileqqupiluinik nuliarisimasaa ilikkariartorami, kalaallinngooq ilikkajaqigamik, pingaartumik ajortunut, aperineqaqqaaranilu oqartalerluni, akerliliisalerluni nammineerlunilu assigiinngitsunik isummertalerluni.
Najoqqagassanik mamarisaqalersimavoq pujortagassallu qamippiassaarlugit. Ilaannigooq sulereerluni angerlartaraaq nerisassani piareersimanngitsut sulilu eqqiaasimanngitsoq. Unnukkullu nuannisaartarfiit arlaannut ingerlaniaraangat qasuersaarniarluni ilagiumasalerpaa. Aningaasaajaatigiinnassannginnamiuk assigiinngitsunik pitsaasunik suliffissaanik nassaassuttaraluarpaa, sivisuumilligooq ataneq ajorpoq, kalaallimmigooq taamaattuugamik, suleqatiminillu ikinngutitaartortalerluni. Inuusukkunnaarluni arnatut kajungernarunnaariartuinnarmat inooqatigiinnarnissaa pisariaarussimavoq. Ullut ilaanni uumigiummeriaramiuk anisiinnarsimavaa. Nunaminut uterusussimagaluarpoq, namminerlu Danmarkiliarnera akilersimagamiuk oqarfigisimavaa uterniaruni nammineq akilertariaqaraa.
Kisimeeqqilerlunigooq nuanneqaaq, soorlugooq inuusuttunngoqqilluni. Sivitsunngitsorlu malugisimanerarpaa qallunaat arnartaat allaaneroqisut imaaliallaannarlu pisassaanatik. Sulilu angutaassuseqarluarami kammalaatinilu aningaasanik katerseriarlutik Kangianut feeriarsimapput tasamanimiut arnartaat takuniarlugit. Pakatsinanngeqaarooq. Arnat inuusuttunnguit inuunerminni ataasiinavimmik anguniagallit, tassa angut qanorluunniit piumasaqaraluarpat akuersaaginnassallugu. Arnat taakku tamanna inuussutissarsiutigisimavaat.
Utersimaleraluarluni arnat taakku puigorneq saperamigit tasamanermiumik nuliassarsiuussisarfiit ilaat aqqutigalugu nuliassaminik tikisitsisimavoq. Iluaallannerarpaa namminerisaminik nuliaqalerluni, ukiunngooq siulliit atisat tungaasigut aningaasaajaatiginngilaa nuliarisimasami atisai naammagimmagit. Ajoraluartumilliaasit aamma taanna qallunaat oqaasiinik ileqqupiluinillu ilikkarsimavoq, piumasarisalerlugulu nunamini ilaquttami aningaasanik nassittarnissaat. Taamatut inuuneq iluarinarsimanngilaq nulianilu arnatut kajungeriunnaaraluttuinnaramiuk aviinnarsimapput. Sivitsunngitsorooq nuliakua taanna neriniartarfiutitaarsimavoq, assut eqqumiigisimavaa aningaasat taama amerlatigisut sumit pissarsiarisimanerai paasinnginnamiuk. Ilimaginerarpaalu nunamini suliatoqqani puigorsimanagu atorluarsimassagaa.
Taamanili arnat tamaasa, pingaartumik allamiut, uumigisarilersimavai qernertunilli nujallit tamarmik nunamininngaanniit anisitaanissaat pingaartitarilerlugu partiillu taamatut oqariartuutillit iluarisaralugit, asulimigooq tamaanimiuiit akileraarutaannut amerlisaataaginnarmata, suliunnaarsimallunimigooq tamanna malunnaqigami.
Sumunnarsimanerami tatsip illua'tungaani ingerlavoq. Qanittumi najugaqarunanngikkaluarpoq. Qimmimi pituutaa nusupiloortarpaa, oqarasuaallu angallattagaq illuanik tigummillugu siutiminullu tussimatikkaluaraa takuneq ajornanngilaq qimmini oqaasipiluukkaa, taannalu qunusiaarpasingaarami pamiuni kingulliimi akornannut pulatillugu ingerlavoq. Inuunera ajunngitsumik ingerlavoq. Angutitut pisinnaajunnaarami arnat soqutigiunnaarlugit inuulerpoq, kisimiittuunngilaq, qimmeqarami oqaluutassaaleqineq ajorpoq. Qimmia akerliliineq ajorpoq, naalattuaannartumik aningaasaajaataanngitsumillu ilaqalersimavoq qatsukkuniuk toquinnagassaminik.
Sumut ingerlassanersoq alapernaassavara, tunginnut saakkaluarpat nikuikkumaarama, ilisareriaruningami nipangersitassaanavianngilaq, oqaluutissaguttalu qanorpiaq isumaqarfiginerlugu ilisimatinngitsoornavianngilara.
Akerlilertinneq sungiusimannginnamiuk taamaallaallu isumaannarminik sammisaqartarami kamajasuuvoq nukersorumatuujullunilu, nuliarisimasaa taama oqartarpoq. Nalunngilaami aamma qimmersuarmi qimmissilluni illersortuassagaani. Inuusukkunnaarami qangatut pissaaneqartiginngikkaluarluni avaanngunarnini pigiinnarpaa, ullumilu ullumi taama nuannertigisumi avaanngugisannik oqaloqateqarusunnginnama ungasinniassavara. Qunuginngilara, nalunngilarami qanoq ilillunga inuk taama ittoq nukiit atornagit ajugaaffigisinnaallugu.

TASILIAQ
Tassa taseq, tasiliaq tasivittullu isigineqalersimasoq tasermillu taaguuserneqarsimasoq. Siornatigut tassani taseqarsimanngilaq. Nunap ilusia isigalugu takuneqarsinnaavoq taseqartussaanngikkaluartoq. Pinngortitsisup tasilersimanngilaa taseqartariaqarsorisimannginnamiuk, inuilli pinngortitamut akuliukkunnaarneq
ajorput. Ajunnginnerusunngorlugu inunnullu atoruminarnerusunngorlugu inuup pinngortitaq akuliuffigisarpaa. Pinngortitaq taamanersuarli naammassineqannginnami, ingerlajuarlunilu. Soorlumi pinngortitsisoq oqarsimasoq: “Uunga killippunga, illissi sinnera isumannaarniarsiuk!” Soorunami ilaannikkut inuk kukkusarpoq, pinngortitsisup ilitsersuinera paatsoortaramiuk, aperisassaqannginnamimi imminullu tatigivallaarluni pinngortitsisup pinngortitaa ilaatigut naammaginanngitsumik kingunilimmik ingerlateqqinniartaramiuk.
Una taseq sumut iluaqutaasimanerpoq, sunalu siunertaralugu tasiliarineqarsimanersoq nalunarpoq. Nuna manissuinnaavoq, eqqaalu qaqqaqannginnami kooqanngilaq tatsip ernganik pinngortumik. Imeq uninngaannarpoq, suminngaanniit sumullu ingerlava, imeq inunnit imerneqarsinnaanngilaq, imerneqarsinnaanngikkunili sumut iluaqutaassava. Imerneqarsinnaanngikkuni sooq imermik taaneqassava. Tassani oqaatsivut ikkarlipput. Pinngortitsisup oqaasiliai inuup ilasariaqalerpai, pinngortitarsuup pinngorteqqaarneranili imeq tamarmi imerneqarsinnaasimavoq, uumasunut, naasunut kingusinnerusukkullu inuit takkummata imeruernartuliaalluni. Unali taseq, tasiliaq, aalisagaqanngilarluunniit, inunnut imissallugu navianarpoq eqqaanilu naasortatuai kommunep sulisuisa ikkutaraat imertigaralugillu. Kommune pinngortitsisup pinngortitarinngilaa. Kommunellu pinngortitsisoq ikiorniarsarigaluarpaa, pinngortitaannginnamili pinngortitsisinnaanngilaq.
Ullulli arfineq pingajussaanni pinngortitsineq ingerlaqqippoq, ullunilu arfinilinni siullerni naammassinngisat ingerlateqqinneqarlutik. Ilagaat isigisanik kusagisaqarsinnaaneq taakkuninngalu isigisaqarluni isigisanik kusaginnissuseqarsinnaaneq, nuannaaruteqarsinnaaneq qujamasussinnaanerlu. Pinngortitammi suut tamarmik atortussaannartut naatsorsuutigisariaqanngillat. Atoreerlugillu qimaannartarlugit igiinnartarlugilluunniit. Pinngortitarpassuimmi killeqanngitsuusaaraluit tamarmik killissaqarput, isigisarlu kusanartoq isigiuarneqarsinnaavoq nungunnavianngitsoq kusanassuseerunnavianngitsorlu. Isigisallu kusanartuarnera isigiuminartuarneralu isigisup malugisimajunnaaraluarpaguluunniit atajuassaaq isiginnittussaq alla kusanassutsimik takunnissinnaasoq isigisaminillu kusaginnilluni nuannaaruteqarluni qujamasussinnaasoq utaqqisutut illugu.
Taseq utaqqisutut ippoq, kuuffigineqannginnami kuuttaqaranilu alliartoranilu milliartunngilaq, niviarsiatoqqatullu piffissaagallarmalli uissaminik narrulluni uininngitsoorsimasutut illuni tassani uninngaannarpoq. Naluaa suna utaqqillugu, malugisinnaavaalu uumasut piaqqiffigineq ajoraanni, kooqannginnamilu tatsinik allanik pilersitsisinnaanani, kingusinaartoorsimasulli allat assigalugit tarnimigut tippaassimavoq. Timmissat aqqusaartaraluarpaat neriniarfigalugu qasuersaarfigalugulu, sivisunerusumilli najorumaneq ajorpaat paasisaramikku tasermi nerisassaqanngitsoq taamaattumillu uumassuseqartunit najorneqarsinnaanngitsoq.
Tatsip killingani issiatilluni takuneqarsinnaavoq suialaarnerup erngata qaava qillalaartikkaa, isigillualerakkuli paasilerpara qillalaarneq seqinermit pinngitsoq, akianili illuliarsuup igalaarpassuisa seqinermit akisutsinnerisa qinngornerinit qillalaartinneqartoq. Qinngorneruinngitsumik tatsip qaava qillalaarpoq. Taseq tasiliaq seqernup qinngorniviinik qinngorfigineqanngilaq, akisutsinnerillu imminut torartut iluarai, seqernup qinngorniviisut immata.
Taseq tasiviunngikkaluarluni isigiuminarpoq isikkumigut tasivimmut eqqaanarami, inunnit sanaajunera ilisimanngikkaanni tuaviinnavillu saneqqukkaanni tasivimmut naatsorsuunneqarsinnaagaluarpoq. Qangalilimi inunnit sananeqarsimavoq. Pinngortitsisoq ikiorsimavaat inoqatiminnut taakkulu kinguaavinut tassani saneqquttarumaartunut nuannaarutaallunilu isigiuminarniassammat. Tuaviinnavik saneqquttartut qiviarnerluunniit ajorpaat, sunalu tamarmi imminnut naleqquttuliaasorigamikku isumaqarput taseq una tasiliaq namminneq pillutik aamma sanaajusoq, tamannalu eqquuppoq. Taseq sanaajuvoq inuup tuaviortup isaanut qasuersaataalluni eqqissisaataaniassammat.
Tuaviortut ilaat nerillunilu saneqqutilerpoq. Naluara suna tuaviuutigineraa, aammami susassarinngilara. Tuaviungaarami unilluni eqqissilluni nerinissaminut piffissaqanngilaq, nerisami suunera susunninneralu soqutiginngitsutut illugit ingerlavoq, eqqani qiviassanagu siumuinnarlu isigaluni. Ulapinneq ulapputigaa.
Qaangilaaginnarlungali nerisami sinneri tasermut igimmagit timmissat igitsisutulli tuaviortigalutik takkussuupput igitai paggallugit. Taakku aamma ulapputeqaat, sunalu ulapputigineraat takuneqarsinnaavoq paasinarlunilu. Nerisassatik nunguppata eqqisseqqissapput. Timmissat aggerartut tamaanimiuupput. Ukioq kaajallalugu tamaani timmiaasarput, tamaani tukerlutillu toqujumaarlutik. Taseq una silarsuarminni qitiusoraat imminnullu naatsoorsuussaasoralugu. Inuit igitaannik uumasoqatimillu neriumanngisaannik nerisaqarput.

TIMMISSAT
Timmissat ilaat igitanik soqutigisaqaratik tatsip qeqqani mitsimapput eqqaminni pisut soqutiginngitsutut illugit. Timmissanut allanut akuliutinngimmata eqqumiigilerlugit suuneri paaserusulerlugu isigillualerpakka. Tamaani takussaarpiarneq ajorput. Timmiarpalaarneq taakku tungaannit tutsiuttoq siullermik tusarsaarpianngikkaluariarluni nippallualeriarmat suunerat aatsaat paasivara. Aali ilisarinngikkaluarikka, qangamita takugakkit. Kutaa, qangami, ilisarnaqaasi, qangaana tamaanga tikiukkassi. Issittup timmiai tatsimi tasiliamiipput. Tasiviunnginnera soqutigerpasinngilaat sungiussisimarpasillutillu. Naamik, taamaassinnaanngilaq, tammartajaarlutinguku maanga pisimasut. Immaqaluunniit timmialerituut ilaasa alutoralugit maanga tikisitai allaanerusunik takutittagaqarniassagami. Immaqa aamma kangiamiuaqqamik meeraaraagallarnerani alutorineqartartumik qitornarsiaqarpoq. Tamaani sussagassi, maanimiuunngilasi, nipputivitsigasi ingerlaqqinniarisi, aasarluarluni kissatseqqippat naalliuperaalissaqaasi, timmissallu maanimiut amerlaneroqigamik nerisassanik erliguuttalissavaasi.
Aqqusaaginnartunuku, timmissammi taakku eqqumiitsumik pissuseqarput. Uattulli nuna ataasiinnaq najugarissallugu naammaginngilaat. Ipianngunaraat, nunarsuarpullu, taanna ammalortorsuaq, tamarsuat najortarpaat. Aasami qalasersuaq avannarleq qaammarluni najoruminarsigaangat taavunga ingerlasarput piaqqiartorlutik. Inuit issittormiut timmiaatimittut isigaat, uffamassa ukiup ilaannaaranngua nunaminniittartut. Mannii qeqertani avallerniittartut mamarisaraat, takkunnerallu upernarluni aasariartorneranut ilisarnaatigitittarlugu. Manniararniarluni nuannertaqaaq, sianigisariaqarporlu manniit ilaat erligineqartarmata. Qaninnguuisunut timmissat saassussisarput, taamaattumik nasaqartariaqarluni. Meeraallunga timmissanit ikutsittarama niaqquma qaavani ikeqarpunga, silalu allanngortussanngoraangat ungillertarpoq.
Timmissat taakku qalasersuarmi avannarlermi aasisarput, piaqqiorlutik taavanilu najugalinnut aasarsiorluartitsisarlutik. Ukiariartuleraangat kujammut aallartarput, qavunga qavungarsuaq qalasersuarmut kujallermut, taqqavanimi taamaalineratigut aasariartulertarpoq, qaammariaraangat nuna najoruminarsisarluni.
Tasanna nunarsuaq nuanneqisoq massakkut ukiariartulerpoq, taarsiartulerluni naggataagullu taaq taartorujussuaq tarninik taarsisitsisoq ajugaasutut iliumaarluni. Uumasoq pinngortitarluunniit alla silatuujuguni nuna taamaattoq qimassavaa najoruminarnerusorlu ornillugu. Naluara timmissat uku taamatut eqqarsartarsimanersut, tasanna qimassimavaat, massakkullu qaamasup najoruminartullu tungaanut ingerlapput. Uani tasiliami aasinavianngillat, qasuersiinnartunuku, aqqussuartimmi sivisoqimmat ornitartillu ungaseqimmat.
Aasariartorami nuna tamanna najoruminarsiartorpoq. Timmissat uku usorigaluarlugit malinnianngilakka, ornitartik sivikitsuinnarmik najussavaat, uangalu piaqqisussaannginnama ingerlanissara pisariaqanngilaq.
Ukiariartulerpat, uterlutik maanaqqutilerpata ilaseriumaarpakka. Ilagerusussappannga. Naamik, piumaguma apereqqaarnagit akuersiseqqaarnagillu ingerlajumaarpunga, nunarsuarmimi aqqutit pigineqanngillat naalagaaffigineqaratillu. Piumasunut kajumittunullu aqqutissiaapput, taamaattumik akuersissut piniaqqaartariaqarani. Timmissat uku iluarinanga ilaluaralungalu ilagiumanngikkaluarpanngaluunniit ingerlasinnaavunga, aqqummi taanna nalitsinniunngitsoq aqqutigereersimallugu nalunngilara, aqqutigeqqilerukkulu ilisariumaarpara. Ukiariartulersumi timmissat qarlorlutik kujammut ingerlaalerunik eqqaasikkumaarpaannga piffissap nalliunneranik, suluppalunneq qaaqquserpaluttoq ilaserinnippaluttorlu qangali sungiusimasara malikkumaarpara. Nipi kajungernartoq taanna tusarneqaaq ataasiarlugulu tusarsimagaanni malissimallugulu puigugassaanngilaq. Puigorneqarsinnaasorinaraluarpoq, tutsiuteqqikkaangamili kajungernartumik nuannersunillu eqqaasitsisarpoq, sammisaraluillu iperaannarlugit pinngitsoorani malittariaqarluni.
Suluppalaarnerup qaaqqusinera pinngitsaaliiniarpaluttutut inngilaq. Pinngitsaalisaallutillu aatsaat iliuuseqarsinnaasut nipi taanna tusaasinnaanngilaat, siutaasa nipi taanna nalugamikku, isaallu takunnissinnaannginnamik. Inuit timmissatut ittut kisimik, qunusiaanermik naqisimaneqarnermillu ilisimasaqanngitsut, tusaasinnaallutillu takunnissinnaapput. Kajumissaarut kajungernarpaluttoq pinngitsaaliiniarnermit qanorluunniit qununarpalutsigigaluartumit nukittunerujussuusarpoq. Kajuminneq seqernup nuisarneratut tarrittarneratullu ippoq, nungutinneqarsinnaanngilaq, qunusiarinnillunilu pinngitsaaliiniarneq inuup pilersitaraa inuullu inuuneratut qajannartigaluni.
Qajannartut kisimik pinngitsaaliiniartarput.

QARMAT
Takanna, inissaqaqaaq inginniarit. Issiavik piginngilara. Nalunngilat. Anaanat nuliallu pisiniarfiliukkakkit, nammineerlutimmi pisiniarnianngitsut, aah, susassarinngikkukkumi sooq oqaluttuuppinga. Ajoqutit nappaatillu susinnaanngilakka. Taseruna una paarisarigiga. Illimmi tassa anaanat nuliallu kiffartuutaraatit, inuussutigalugu akissarsissutigisarlugu. Iluanaat, napparsimanertik akissarsissutigisaramikku. Aap, timmissat ikku, naamik, ikku ungasinnerit, ataatsimoortut, kiffartuutaraakka, qaammammusiaqaatiginngikkaluarpakka, piumalleraangamik akilertarpaannga, aamma angalanerinut ilaanni ilaasarpunga akiliillannguarnanga. Jo, sallunngilanga. Qavunga qavungarsuaq, avungalu avungarsuaq. Naamik, suli ungasinnermut, inunnit najugarineqanngitsumut najugarineqarsimanngitsumullu, ukiujuitsumut taarsiuitsumullu. Naamik illit. Aah, angajorpit angajoqqaavit nunaataat pigamiuk. Taannaqaana ilimagalugu, naasorissaasoq nunaataarunneq. Qujanavik. Nalunaarfigineqarnissaraana utaqqiinnariga.
Naamik, nakorsamiunngitsoq, ukunannga timmissanit, tingeqqilerunik ilisimatikkumammannga.
Qimatatimmi ernumageqigukkit sooq issiaannarpit. Aap, aap, immikkut akuerineqarlutit aneerasaaravit, pisiniarfiliarnerarsorigaluarpakkit, sunaaffa, sapaatip akunneraniuna neqeroorutinut takusaasutit. Nungussimanerinut pisuutissanngilarma, tamakkusineq ajorpunga, sumummi atussagakkit. Akikeqigunimmi aserujasimassaqippata sooq pisiariniaraluarpigit, ah, juullilerpat tunissutissaqqigalugit. Tassami, aasaatigisoq oqarfigissavakkit: Juullimi ukiortaassamilu pilluarit! Qujanaqaaq ilinniit juullimi poortugarsineq ajorama. Neriussaanga juulli angumerissanngikkit!
Ajoqutiginanga oqalorusaarniarit. Taamaassaarmi, arnaannarnimmi oqaloqateqartuulluni taamaassagami. Akerlilertassavatit. Naakkinanngillat. Aneersuarnerit iluatsillugu qimaaniarit, aatsaat unnummut nerisassiuutitinngikkuit maqaasilissavaatsit. Tuavi, ilagerusunngilakkit, nalorniguit qunuguillu uniinnarit!
Nappaatit, silap qanoq innera naalakkersuisullu pillugit tusagaqarusunngilanga. Kiammi ikiussagaluaramigit, illinuku ilaquttatit. Isumaqassanngilatit aningaasaliorfiit suni tamani napataraattut. Qitiluttuugavit, aali naasorissaasoq. Lottomik eqquiguma aningaasanik naqiterivittaarumaarpunga. Naamerluinnaq, qitiluttumik sulisoqassanngilanga, aningaasat naqiterumaakkakka amerlangaassaqimmata timimikkut innarluutilinnik sulisoqassanngilanga, aamma arnanik, imaalitsiaannarmi naartulertarput, aamma allanik upperisalinnik. Arnaaneq nappaataanngilaq, mikisunik meeraqarneq aamma. Nipanginngikkuit tasermi aqqaamatissavakkit. Sillimmasiinnginnama taarsiivigitinniarsinnaanngilarma. Qanoq ilillutit angajoqqaatit pisuutissinnaavigit, ilinnik pinngortitsisup taama pinngortissimammatit eqqartuussisunut suliassanngortillugu taarsiiffigitinniarniarit, taamatummi ittuullutit inunngorsimanerit nammineq qinnutiginagu inunngorsimavutit. Ilumut, naammattorsuarnik taarsiiffigitittariaqarputit. Suut patsisigivinnerlugit eqqartuussisut paasitinniassavatit, unnerluutigineqartorlu najuuttariaqarpoq. Taamammi oqartarput, nalunaqaarmi eqqartuussivimmut sassartinneqarumaassanersoq. Jo, jo, peqqusinerit malillugit ornigutinngikkuni pisuusutut isigineqassaaq.
Qunupajaarsimagavit inatsisilerituunik ikiorteqarniarsarivutit, ila inuit taakku pitsassuit, inoqatiminnik ikiuiumatuut. Nammineerlutit isummatit saqqummiussinnaavatit. Immaqaana pinngortitsisivit eqqartuussivimmi naapinnissaa qunugigit. Eqqarput manna isigilluariaruk! Makku illorpassuit kimit pigineqarsoraagit? Sillimmasiisarfiit inatsisilerituullu! Inuit ilittut uattullu ittut taama peqartigisorivigit? Nalunngiliuk taakku qanoq ilillutik taama peqartigilersimasut? Ja, pikkorinnermik, oqarputit, tassami kinguaariinni arlalissuarni aningaasat katersukkat. Pikkoriffiginerpaavaat allat aningaasaataanik tigooraanissaq. Ukiorpassuarni ilinniartarpaat soraarummeerutigisarlugillu. Siuaasaminnit ilisimatusarfinnilu ilinniartarpaat qanoq ilillutik inunnik sianiinaaralutik aningaasaataannik milluaanissaq. Naamik, maanimiutoqaapput, allamiuunngillat, allamiunik siuaasaqarsimagunik maanimiuunerat sivisusimangaarmat maanimiuinngorsimapput. Ajutoorsimariaravit allat pisuutinniarsaraatsit. Nipangerit, illit allaanngilatit puulukeq, isitit tungujortut, pualajaarsuaq, nutsatit qaamasut, øf øf.
Eqqartuussiviit isumalluutigisariaqanngilatit. Ilaqutariikkuutaarlutillu imminnut kammageerrapput. Eqqartuussivimmiluunniit ajugaagaluaruit inatsisilerituunut akileraarutinullu akileerujussuartariaqarputit. Inatsisit taama ipput. Inatsisilerituunit sanaajugamik. Qinikkanuku taakkunannga aqunneqartut, piumasaannillu akuersiinnartartuugamik inatsisinngortitsisartut. Oqareerputit pikkoreqisut. Tassa taama pikkoritsigipput.
Naalakkersuineq aqqutigalugu piniaraluaruit ingallutit iluatsitsinavianngilatit. Kiammi qinissammatit. Nappaatillit innarluutillillu isumalluutigisinnaanngilatit, timimikkuinnaq, niaqqumikkuunngitsoq ajoquteqaramik ilittut ittumik qinersiumanavianngillat. Ilumoorputit, nappaateqartoqartuartillugu innarluuteqartuartillugulu naalakkersuinermik inuussuteqarniartut nungunnavianngillat. Illit kisivit nungukkumaarputit, ilittulli ittut nungunnavianngillat. Nungutikkuminaannerpaagamik. Tassa inuuneq naassaanngitsoq. Inoqatinik kiffartuussinerunngilaq. Oqaasertaa tusarnaarluariaruk. Tusarnaaginnarnagu susunninnera qanorlu akisuanera maluginiariaruk. Tusaalluariaruk: Naalakkersuisut. Naalakkersuineq. Inoqatiminnik naalakkersuisut. Piumanngikkaluit naalakkersorlugit. Pinngitsaalillugit. Naalagaq. Naalatassaq. Aaligooq qunusiaanngitsugut. Ilaammi naalakkersorneqarumanerusarput. Namminneerlutik eqqarsaatersunnginniassagamik. Ajutoornerni kukkuluttornernilu allaat, naalakkersuisut, pisuutittarlugit pitsaanerusarmat. Takujumaarpat: Qinersingajalerpata naalagaajumatuut takkussulerumaarput, aputaalersumi qimmit anaattut ilillutik, kiatsippat tippaattussat taakkutullu maajunnartigilerlutik. Tipeqaatit illuaaminiarit!
Ajunngilaq, kiffartuutatit ornilerpatit, pituuttat sukattoorami? Inuuvutit pitsassuaq allat piumasaat maleqqissaarlugit inuusoq. Nuliat anaanallu qujanarniarfigiartorniakkit. Pisiatit puigornagit!
Kinaavinuna. Nappaatinik naalakkersuinermillu soqutigisalik. Kinaavinuna, tusaamasarsuaq, anerningilersunut takutittartoq? Qaa, ingerlalaarniarit, suli peqqeqaanga. Napparsimasuutitit orninniakkit!
Inngapalaaq oqaloqutaangaarmat issittup timmiaasa tingisimanerat arajutsivakka. Qarlorfigisimassagaluarpaannga. Sumut tinginersut takunngitsoorpara. Inortorpakka. Aamma ukioq manna.
Pisiani tigullugit aallarpoq. Ungasilligaluarmat uteqqinnissaa ilimaginermik isigiinnarpara, ilimanarmat oqaasissaminik oqaatiginngitsuugaqartoq. Tunumut qiviarneq ajorpoq. Isumakkeersimavaanga. Paasisimavaaluunniit paasitilluni. Naapitaqanngikkaluarluni oqaluttoq malunnarpoq, puussiarlu tigumiani misissortarpaa, imaasa ilanngarsimannginnerat uppernarsiniarlugu soorlu. Saninni issiagami puussiaq akornatsinnut ilinngilaa, erliginermillu saaminiitiinnarlugu, naapitanimi tamaasa tillituutut isigisarpai. Qanormaanna oqartarpat: Tillituunngooq inoqatitik tamaasa tillituutut isigisarpaat. Aarimmi, nuannaajallappasippoq, pisiaami tamarmik suli puussiamiipput, tillitaqarsimanngilanga.
Aqqusineq silittoq tikikkamiuk kuup killinganiittutut ikaarfissarsiulerpoq, sanimut qiviaqattaarluni, aqqutissaqqissumillu takusaqarami eqqani qimerloorluaqqaarlugu ikaarpoq, tuaviuinnaq, tummakkani misissortuarpai. Aqquserngup qeqqanut pigami sarfagisseeqqaariarluni ikaarpoq.
Akianut apuukkami tunummut saappoq, ikaarfimmilu navianartiginera uppernarsiniarlugu isigeqqaarpaa. Imminut nersualaarpasippoq, takusinnaagamiuk kuuk sarfarnermik navianartoq ikaarfigisimallugu.
Napparsimasuutiminut iseruni oqaluttuassaqalerpoq, ullumikkut misigisaasa pissanganartortatuaat. Nuliata anaanaatalu nersualaarumaarpaat kuussuaq navianartoq ikiorneqarani ikaarsimammagu, mianersortaqqujumaarpaallu. Inuk iluanngitsoq issiaqatigisimasani oqaluttuarissavaa, oqallorissaarnermigullu oqaasissaarutsissimagini. Inuimmigooq taama ittut amerlaqigamik, pisiniaraangami silaqqitsillugu issiavik qasuersaarfigisartakkani taassuma tigusarisimagamiuk pigisutullu illugu. Tusarnaartituani oqalugiarfigissavai naalakkersuisut nikippata, allanngortittariaqaqimmatami. Inuit taamaattut silami ulloq naallugu sunatik issiarusaartartut illoqarfimmut takussunaataaginnarmata akissaajaataaginnarmatalu peertinneqartariaqartut, politiillu amerlanerusuuppata akileraartartut aneersuartarnissaat ernumanannginnerusassagaluartoq.
Arnartai eqqissiallapput angutitartik isermat, nersualaarpaat pisiassanik akikinaarsisimammat, naapitanilu eqqumiitsut erseqqissumik ilisimatissimammagit qanoq isumaqarnerminik.
Inuit taakku pingasut kinguaariit nungulersut nunngutaat pallittaalisaminni sillimallutik isersimalerput. Nalunngilaat avatiminniittut inoqatitik iluarpianngitsuusut, taamaattumillu ataqatigiilluartariaqarlutik. Angerlarsimaffitsik pallittaalisatut akeqqanit inangiiniartunit tigusarineqarsinnaanngitsutut isigaat, sanilitik, atilitik qulimiutillu atassuteqarfiginagit. Nalunngilaat qaammammut ineqarnerminnut akiliisaramik suneqarsinnaanatik.
Pallittaalisap parnaarussiviullu qarmaat assigiipput.
Aatsaat imaaligami seqineq tarrinnavianngilaq, nuissamuna assersimagaa. Ullormi iluamik nerisaqannginnama qiialerpunga, aasami qiialeraangama malugisarpara nerisariaqalerlunga. Nerineqarsinnaasut amerlaqaat, uumasoqatit neqaat, aalisakkat naatitalluunniit.
Nererusukkaluarlunga kajungerisaqannginnama arlaannukarlunga kaffisoriarniarlunga aalajangerpunga. Naamik, seqineq tarreqqajanngilaq, aatsaat samunga pivoq, taserlu tasiliaq sikunialeqqaatut qillertilluni qatsorsimammat timmissat mikkaluarlutik avungarsuaq immap qaatigut sisusarmata eqqumiigilerlugu seqineq pasitsatsitseqqaarani pulasimanialeqimmat misissoraluarakku takusinnaanngilara, saneqquttorlu aperaara nalunnginneraa ullumikkut seqineq pulassanersoq, akinanilu tuaviutsalluni qaangiuppoq.
Seqineq kisimi pulaneq ajorpoq, qaammat pulajumalleraangami aamma pulasarpoq. Pulasarnerat inunnut sunniuttaqaaq. Inuup seqerna, eqqarsariartaasia, qaammataa pulasutut ilisarpoq, taarsilluni inuttaanut allanullu takujuminaassilluni. Seqernup pulaneratut silaa nillertittarpoq, aava nukiilu arriinnerusumik ingerlalersarput, pulasimanerlu sivisugaangat, uummat qarasarlu annertuumik sunnertittarput, malussarissillutik isigisat tusaasallu allatut paasineqarsinnaanngorsorisarlugit.
Ullumi seqineq pulanavianngilaq, unnulerpat inissiarsuit tunuinut tarrikkumaarpoq, qaammallu illua’tungaaniit nuiumaarluni. Imminnut malerusaartarput, aporaatillarpata isigerusunnassagaluaqaaq, tamannali ullumi unnugulu pinavianngimmat utaqqinianngilara.
Quluaannalerama nerisariaqaraluarpunga, sutorusunnerlungali aalajangersinnaanagu. Aqajarora immerniaannarlugu nerineq nuannarisarinngilara, isumaqarama taamaaliornikkut nerisassat, pingaartumik uumasoqatit uannit nerineqartussanngorlugit toqunneqarsimasut qujasuitsuliorfigissallugit. Nerisassaq mamaralugu nerigaanni aatsaat ima oqarneq ajornanngilaq: Utoqqatseraluarpunga toqukkakkit, neqit mamaqaaq, qaarsillartilluarparma, qujanarsuaq! Taava uumasup uannit nerisassanngorlugu toqunneqarsimasup isumakkeerfigissavaanga.
Nissuma qerattannginnerini kaffisoriartulerpunga, iserumalu nerisassat tipaat naamalerukku sunik nererusunnerlunga paasiumaarpara. Nerisassammi tipaat nererusulersitsisarpoq. Amerlanertigut. Aamma nererusukkunnaarsitsiinnarsinnaavoq. Qanoq isumagissaartigineq isumalutsiginerluunniit apeqqutaasarpoq. Qanorluunniit kaasarfimmioqartigigaluaraanni. Ataaserli ilumoorpoq: Kaasarfimmiut ikiliartortillugit illigisat amerliartorlutillu tipigissiartortarput.
Taseq taarteqqissimasoq sinerlugu isersimaartarfik neriuminartunik peqartartoq ornilerpara. Qanilligaluarlugu nerisassarsunnimik naamasaqanngilanga. Nerisassaatai imannarsuaq kusanarsagaannginnamik illinnartarput suuneri tamarmik takussaasaramik, nalunanngitsumik maanimiut nerisassioriaasitoqaat malillugu sanaajullutik. Allamiut nerisassaataat nerisinnaagaluarpakka, suunerili nalusarakkit imannarsuaq illigineq ajorpakka. Akoorneqartaqaat, isumagalu malillugu nerisassap suunera apeqqutaalluni mamassuseqassaaq, assigiinngitsunillu akoorneqarunik mamaat ilisarnarunnaassaaq.
Allamiut neriniartarfiini nerillatuaraangama isumaliortarpunga nerisassaatitik qanoruna issimaqinermata ilisarnarunnaarsarlugit sanasaraat.
Nererusulluaraanni suugaluartulluunniit nakkartarput. Allamiummi nerisassaataat ajunngillat, ajorunanngillat, ajorinngilakka, alutornarnerallu piinnarlugu mamarnerusorisariaqanngillat. Takornartammi nerisassiaannik mamarneraanerujussuaq neriumatunerlu allamik patsiseqarsoraara. Nunarsuup maania’tungaani najugallit ukiorpassuarni nunami allamiunik naqisimannissimapput, nunasiaralugit inuilu kiffatut ammut isigisarlugit. Ukiulli tamakku qaangiussimapput, inuiannillu allatut isikkulinnik kiffaqarusunneq naqisimannikkusunnerlu katavissimanngilaq.
Allamiut neriniartarfiutaannut tamaanimiut neriartoraangamik aliannaarniartutut ittarput. Qaa uku sulissunniarlisigut, suliassaqarnertik qujamasuutigisariaqarpaat, naalagaavugut, ingiinnarluta, alianaak, ila soorlu taamani nunarsuarmi tamanit qunugisaalluta naalagarsuugallaratta.
Meeqqatut ippunga, sungiusimasaannakka neriumasarpakka. Tusaamanarpoq kialluunniinngooq naalungiarsuutilluni milukkunnaarnialernermi nalaani nerisarisimasani inuunermi sinnerani mamarinerpaajusarai.
Anaanaminni milussimanngitsut sunik mamarisaqartarnerput.

AASIASSUAQ INUTTUUMASOQ
Iserfiginiakkama silataa nerrivilersorsimavoq. Issiasoqarpoq arlalinnik, nerinatik timimik imerpalasumik amigaateqalinnginnissaat pingaarnerutillugu najoqqaarusaartunik. Inngiasullunga nerineq nerisassakkalu seqinermit saqqartissimanissaat nuannarisarinnginnakku iserpunga. Seqinermit saqqarsimaneqarani tarrajukkami nerisassarsunnilluni, kaffisunnilluni tupallu tipaanik akusamik silaannaqarami, najoruminaqaaq.
Kaffisukkama tiitorfiit aappassaat ingerlatilerlugulu allanik isersimasoqarnera aatsaat malugilerpara.
Naamik, aviisi takorusunngilara. Illit atuarniaruk. Ukuuku qernertut tassa allannerit atuagassat. Assiliartai aamma isiginnaarniakkit. Qanoq pisimasoqarnera soqutiginngilara, piumaartussat soqutigineruakka. Suummi tamarmik akitsoriartorput. Kaffissanik naatitsisartut aalajangerneq ajorpaat kaffip qanoq akeqarnissaa. Soorunami inerittuutitik suliatillu inuussutigaat. Naasorissaasut tamaanimiut EU-miit tapisisaqigamik naatitatik uumasuutitillu qanoq akikitsigigaluarpata soqutiginngilaat. Naluat nipangerit, isumaqarpit tamaanimiut nunarsuarmi pisuujunerpaasut. Nunanunguna siuarsagassanik taasartakkaminnut tunniuttagamininnguatik pingaartillugit oqallisigisarnermik isumaqalersimasut nunarsuarmiut tamaasa aningaasalersorlugit.
Qanga kingullermik akileraarutinut akiliigavit. Naamik, illinuna pigikkit. Illit. Nunaqqatitit inuiaqatitillu pinngilakka. Illit. Illerpiaq qanga kingullermik akiliivit. Akiliinikuuit? Uanga susassarinngilara. Allaminguna perroorutissaqannginnavit tamaani inunngorsimanerit kisiat perroorutigigit. Ilumoorpunga. Nunat asagakku. Niaqulaaq. Nunarpimmi asanerpaatit.
Nerriviusap qaavani nerisassanut piareeriikkanut inissiami igalaajusalimmiittut isiginnaarlugit illigisassarsiulerpunga, oqaluussiniaraluartoq avaanngunaqimmat qimanniassagakku.
Illigisara isigalugu pisiarinialerigalu matuma piginnittua takkuppoq. Aperimmanga suna pisiariniarneriga oqaaseqarnanga illigisara tikkuarpara. Akia taaqqaarpaa. Niaquinnannik angerama suunera puulukilli neqerinngikkaa oqaatigaa. Inussiarnisaanngitsuuppat akerusukkaluarpara: Kiammi nalummagu.
Akiliilersungalu piginnittup nuliarigunagaa igaffimmit anillappoq nerisassanik piariikkanik arlariinnik nassarluni. Ilioralerlugit igaffiup matua ammatiinnarmagu takuakka taqqamani nerriviusap qaani nerisassat iliorarsimasut. Nillataartitsivimmiittaraluarput, suliarineraniuku tassunga iliinnarsimagai. Ilisarnaqaat.
Aajuna aalisagaq pujuugaq nerpiginnerpiaannaatigut ilanngartitersimasoq. Niaqua atavoq, isaalu ilummut millugussimasut allaanngillat atuakkani assiliartaasartut igitsinimiut qangarsuaq kunngikorsuisa ilaata parnutsillugu aanaveersakkap isai. Taakkugooq guutitut isigineqarput imminnullu guutitut isigalutik. Toqugaluartullugooq tarningisa najuinnartarpaat naassaanngitsumillu misigisimajuartarlutik sunalu tamaat arajutsinagu isigalugu. Qujanaqaarmi kunngit aamma toqusarmata. Toqusanngitsuuppata aviisiarsuit sunami allaaserisassagaluarpaat. Una aalisagaq qanormita eqqarsarpa. Kunngiusorinerluni. Aalisakkat kunngiat. Takusinnaavara puulukip quttorarsua neqqarik, arnaviaasimavoq. Aajuna kukkukuuaraq nillertoq, niuata aappaa peqaraluanngilaq. Puuguttat arlaanniileriissaaq nerineqareersimanngikkuni. Naakkinaq. Toqusunit makikkuni qisummik niuusalerluni tusiallunilu pukuluttassaaq.
Namminersortuugavit illit naalagaavutit. Pinngitsaalineqanngilatit maaneeqqullutit. Uummalluttuuguit uummalluttuunersiaqarsinnaavutit. Ikeqigamik. Sumut atussagakkit. Ilaana. Ilimananngilarmi neriniartarfiuteqarluni, ilinnut pigisoralugu, aappimi, oqarputit namminersortuullutit, miliuuneerinngornanngitsoq. Suliat nuannaraat. Aap, inuit sulissullugit. Sunaaffa, isumaqarlunga nerisassiorneq suliarigit. Inuit nerisassaannik, taannaqami. Jo, akilissavakka, eqqarsaqqaarlunga. Akilereerukkit aatsaat attorumaarpakka, kaffimik tuneqqilaannga. Akilertareerlugu. Qujanaqi, aammalooqqinneq affaannarmik akeqarami, taannaqami miliuuneerinngorsimanngilaq.
Pinngiinnassavakka. Utoqqatserpunga. Igaffissinni uumasut toqungasut amerlavallaaqaat. Toqungasortorusunngilanga. Kamassaarinngilanga. Illigisuugukkit naammatsillunga nereqqajarpunga. Una kaagi tungusunneqaa? Ajunngilaq, taanna pisiariinnalerpara.
Utoqqatserpunga. Saviatsit nerriviup qaavaniittut takunnginnakkit. Kaffisortareeruma erniinnaq anissaanga, ernumassanngilatit.
Takanna, tassunga iliniaruk! Kaffisugara suli nilloqqajanngitsoq arnaq utoqqasaarsuaq iserami kaffiseriarluni aperivaanga kaffissani nerrivimma qaavanut ilisinnaannginnerlugu. Ajoqutaanngilaq, aningajalerpunga, nerrivik tamaat pigilissavat. Aajuku sukkut, ataasiakkaarlugit poortorsimammata attunngilakka. Ilaana. Illit taanna aningaasaajarfiginiaruk, uanga eqquineq ajorama tamakkulerineq ajorpunga. Kaffi sukkulik mamarinngilara, naamik, puallarnaveersaanngikkaluarpunga. Mamaagiinnarigaana. Kisianni kaffisuutigalugit tamuallugit mamaqaat. Naamik, pualanngilatit. Sukkulertanngineq mutinngunngikkallarmalli, ila ukiut qassit, pilluarit, sukkulerneq ajorninni 30-liillutit nalliuttorsiorniarna, aggerumaarpunga, pilluaqqujartorlutit, aasarissisimassagami nuannissaqaaq.
Siornatigut sukkulertaraluarpunga, iluamivik, eqiagiinnalerluguuna unitsikkiga. Naatsorsornikuuara sukkulertarallarama ukiumut kiilut qassiusarnersut. Naamik, ikinaarpatit, sukkulertarallarama ukiumut 42 kiilunik sukkulertarsimavunga. Sallunngilanga. Ingasattajaanngilanga. Upperinngikumma allattaavikukka takusarniarigit. Katersugaasivissuup pereersimanngippagit. Uangaana arsakoorfiga. Illuartissanngilat. Tipigitsigisoq. Tipigigukku allamut nuunniarit, mannaana pujortartartut inaat. Uigigaluavimmi pujortartagai kisimik tipissimapput. Aa, tassa taakku, pitsassuit, tipigissut, utoqqaat pujortartagaat. Tipiginngikkukku sooq oqaluppit. Pujortarunnaarsimasummi taama ittaramik. Illiguttaqigavit?
Utoqqalinersiuteqaravit tupa akissaqartissavat. Utoqqatserpunga, utoqqalinersiuteqanngilatit utoqqaannginnavit, uillarnersiuteqarputit. Naamik, utoqqaasorinngilakkit. Naluarami utoqqalinersiutiniit ikinnerunersut. Tupa akikinnerunikuunngilaq. Akissarsianut naleqqiullugit. Uiit naalagaaqigami. Nammineq pisuuvutit. Uiit upperisimanermik. Inuusukkallaravit arnat pujortarneq ajoramik. Tupinnaq. Qunusiaanermik. Nasartaateqanngisungaannarsimavutit. Tipigigukkumi sooq taama qaninniartigivit, ingiffissat amerlaqaat. Nipitunerulaarlutit. Aatsaat imaalivoq. Ullumikkut tamakkutorusunngilanga, qujaannarpunga. Arlaanni. Takoqqissagutta. Naamik, sumi ineqarnerit paaserusunngilara. Ilisarisimanngilakkit. Taamaattuunngilanga. Angutisiortuunngilanga. Illit aningaasanoorfik samminiaruk, aaligooq uillarnersiutini ikeqimmata. Oqaloqateqartarluni ajunngilaq. Uanga kisimiittuuneq ajunnginnerutippara. Paniimmi ulapeqippat soormi ikioriartorneq ajorpiuk. Ajunngilarmi, inuit ilaat perroortuusarput. Piumasaminnik.
Pulaartoqariataarsinnaanerit piinnarlugu peqartaravit. Attussanagillu, ila pisoqalisimassapput. Oqareerpunga, ullumikkut tamakkutorusunngilanga. Nammineq naalagaagama. Qujasuinnerunngilaq. Quiartussagama illuaamilaarit!
Neriniartarfik anginngitsigaluni perusuersartarfia torerpoq. Saligaatsuuvoq, saligaatsuuinnaranilu eqqiaatisunnilluni. Tipigingaarmat qujavunga matuata eqqaani inississimannginnama, nerillunimi perusuersartarfiup eqqiaatisunninnersua naamallugu nerisat kajungernarnavianngimmata. Assakka masatsittareerlugit panersaat maskiinaq silaannarmik kissartumik supoorutitalik ikippara. Tassa iluaq, ukiuusuuppat kamippakka peeriarlugit tassunga panersiutigalugit oqorsaqqajarpakka. Tarrarsuutip killinga ikummarissunik qulleqarami suna tamaat ersersippaa, eqqaaniittoqanngilaq, tarraqanngilaq.
Qamaniittorsuaq nipputtaartuinnaq allamut ingissiillugu tarrarsorusaarniarpunga, ullaaq anitinnanga uffarama illaarluarlungalu nutsakka suli tukatsissimanngillat, illaaguteqarsimasuugaluarumali illaaqqajarpunga.
Ilisarisimananga aatsaallu takullunga oqaluttuuppaanga uigigaluani inuusunnerulluni angutaalluarallarami arnanut kajaassimaqisoq. Ilaatigummi nikalluutigisarsimanerarpaa, oqarfigisarsimallugulu ileqquni allanngortinngippagu inooqatigiunnaarniarlugu. Akisarsimavoq tamanna inunnguutigamiuk allanngortissinnaanagu, neriorsuigaluarunilu pitsanngorniarluni tamanna eqquutsissinnaanagu.
Kaffisukatatsigisunga sooq pitsikkamma. Apereqqaarsimassagaluaramma. Illit najoqqarniaruk. Allat akiligaannik kaffisorusunngilanga. Kaffisoqqissaguma nammineerlunga kaffilivimmiit kuisissagaluarpunga. Ilimaginngilara eqqumiitsumik akusimagit. Arnat akiniaasinnaannginnamik? Uiit angutitut pitsassuugami. Arnat allat taama oqartaramik. Tanngassimaarputit. Qanoq toqoreersoq akiniaaffigisinnaaviuk. Illuaamillutit. Akiniaarusunninnut iluaqutiginiarsarissanngilarma. Angutit akiniaaqataajumasut amerlassaqaat akiniaaqatissarsiorniarit. Uanga pinnanga.
Nappaatinik eqqartuiniaruit allamut nuugit. Uanga siulliullunga uunga ingippunga. Arnat angutillu qangali naligiissitaalereerput, arnaanertillu sakkugalugu angusaqarniartariaarupput. Nappaat tamanna nammineerluni peerunneq ajorpoq, salluliornak. Qaamasunnguamik pisiniaruit nammineq imissavat, uanga naamik. Attuuananga. Arnaq suli arnaalluartoq puulukip neqqarinneratut tipeqartarpoq. Arnarsunninngilatit. Inussunneqaatit. Iisartakkatit iiartorniakkit.
Sumunnarniarnera oqaatigissanngilara. Sumunnassagaluarumaluunniit aperisassaqanngilanga. Illit aarlorunniaruk.
Saninniittorsuaq oqalutsitsinermik aviisit atuanngitsoorpakka, soqutaanngilaq, pingaarutilinnik pisoqarsimagaluaruni erniinnaq malugisimassagaluarpara, maanili qiviakkat tamarmik pisarnermissut ipput. Radio ammagaluarpoq, nipilersorpalorusaarpoq uannullu pingaarutilinnik pisoqarsimagaluarpat nipilersornera kipitiinnarlugu tuaviinnavik nalunaarutigeqqajarpaat. Tuaviinnaq, anertikkartuinnaalluni, arnaqquassaatut oqajamaatut tusagassamik siulliulluni nalunaarutiginnikkusuttutut oqaatigineqassagaluarpoq.
Pisoqanngimmat ernumassuteqarnanga anivunga. Eqqaraluunniit qimerloornagu.
Aniffiga benzinasunningaarami alianaaqaaq. Ussernartorsiorfigileraluagaralu qimallugu annakkuummerlunga taqqamunnassutigisaraluara eqqaalerpara. Neriniarlunga iseraluarpunga nerinngitsoorpungali. Arnarmi allamik sammisassaqanngeriarami sammiinnaleraluaqimmanga nererusukkunnaarama. Isersimaqatima misigeqatiginnippasillutik naakkiginnippasingajallutik ilaasalu qungujupilullutik qiviartaraannga malugaara, ilimanarpormi taqqamaneerusaartartuusoq, uangalu takornariaraminga pisarinialeraluarlunga. Qasseraarnikuuamita taqqamani, qasseriarlunimita uini toqoreersoq taqqamani akiniarpaa. Qernertumik qaatigooqartoq takuara, niui taliilu takeqaat amillutik meqqoqarlutillu timaalu ammallorissuulluni. Taqqamani tarrajuttumi iisassaminik qamasarpoq, inussiarnisaarlunilu angutit sillimanngitsut pisariniartarlugit. Tunisiumatunini ilakkuminarninilu qassutitut atortarpai, peernerlu ajulerlutik nigartikkaangata nukiinik pissaanerinillu milluaaffigalugit suujunnaarsittarpai atoreeraangamigillu igiinnartarlugit. Aasiassuuvoq inuttuumasoq. Qujavunga navianartoq qaangerakku, sernigineqarlunga paarineqarsimanngikkaluaruma ussiataaruminartaqigama iluarnavianngikkaluarpunga. Allakkat allanneqarsimasut eqqaamasariaqarput, eqqaalerpara ima allassimasoq:
Toqumit sungarninnerusutut isigaara arnaq, uummataa qassutitut ippoq, taliilu ipput kalunnertut qajannaarinnissutitut. Guutip iluarisaata anigussavaa, ajortuliortorli napitittarpoq!
Oqareerputit una taseq, tasiliaq, arlaanni kaajallakkumaaripput. Ingerlaqatigiinnata, ataatsimik aallarfeqarluta, immitsinnut tunulluta paarlaallutalu ingerlajumaartugut.
Illit avannaanut uangalu kujammut aallarumaarpugut, aqqutaanilu suut takuneqarsinnaasut suullu tusarneqarsinnaasut tamaasa isivut siutivullu atorlugit maluginiarumaarpavut. Allamut sangusaraluarluta tatsip kaajallannissaa puigussanngilarput. Tasermi angalanerni tamani qitiuvoq. Ingerlaarumaarpugut tatsip tipaa maliisalu nipaat qimannaveersaarlugit, inuunerullu ilaani uani uanerpiaq naapeqqikkumaarluta. Ingerlaarnitsinnilu takusatsinnik tusakkatsinnillu inuunitta sinnerani immitsinnut oqaluttuuttarumaarluta.
Isivut siutivullu atorlugit ingerlajumaarpugut. Isigisat takusallu naammagileraangatsigit sequnngertarumaarpugut, siutivulli matusinnaanngilagut. Piumanngikkaluaruttaluunniit tusaasaqartuarpugut, ilaannili maanaqquutileraangama sequnngertarpunga, tusaasaarunnerli ajorlunga.
Issiavimmi issiatillunga tumaarpalunnitit tusaasorilertaraluarpakka. Allat ilittut pisunneq ajorput, nuannaajallallungalu uikkaangama aggersoq illiunngitsoq takusarpara.
Tamatigut narrujuummineq ajorpunga, qujasarlungalu takkutilersoq illiunngitsoq paasigaangakku. Ilinnik naapitseqqinnissara piareersimaffigineq ajorpara, siooragisutulli ittarlugu. Pisuppaluttarnerimmi inuusunnerpit nalaanisut ikkunnaarsimassaaq.
Ullumi sila nuanneqimmat naapinnissannut piareersimavunga.

IKAARTAAT
Inuit naapittakkat amerlaqimmata tamaasa isaasigut toqqavillugit isigineq ajorpakka, taamatummi isigineq ilassinninnertut oqaloqatiginnikkusunnertullu isumaqartinneqartarmat. Kina qaqugukkullu oqaloqatigissanerlugu nammineerlunga aalajangerusuppara.
Taseq angeqaaq nerukinnersaqartarluni ikaartarfiliorfigineqarsimasunik. Sorleq atussallugu nalunartarpoq. Ornitarmi ornitaannaanngilaq, ikaartarfillu aqqutaannaanani piumaartussanut pilerinartunut, pilerinerulli isumalluarnerullu saqqumissutigaa.
Ikaartarfik tikippara, naluara ullumi tassuuna ikaassanerlunga, ikaalerumami aqqutaani ikaarfinnilu qanoq pisoqassanersoq ilisimanngilara. Ikaartarfik eqqumeeqaaq, ikaartarfiit aqqutigisarsimasarpassuama assiginngilaat. Suunngitsoq qulaallugu suunngitsumit suunngitsumut ingerlavoq suunngitsunut aqqutissiaalluni.
Qangarsuanngortoq ikaartarfik alla ersinngitsoq ataasiaannarlunilu aqqutissaq aqqutigalugu ikaarsimavunga. Ikaartarfik qalipaatigissoq erseqqitsigisorlu taama aqqutigiuminarpalutsigisoq aqqutigalugu ikaarnianngilanga, nalugakku tatsip tasiliap illua'tungaanut piguma utersinnaassanerlunga.
Ikitsiseqanngilanga, ikittartoqarpunga. Ja, illillu.
Siallilernissaa ilimananngilaq, siallilissagaluarpallu oqqiffissaqaqaanga. Sialussiuteqannginnama naammattuuinerlukkaangama masattaraluarlunga soqutigineq ajorpara erniinnaq panertarama. Qilak taamaakkami aasaaqigamilu ilimananngilaq siallilernissaa.
Ungaseqalutik malunnarsereerput nammineq qitornarinngisaminnik aneerussisut. Arnat marluk meeraaqqat qamutaannik kaassuarlutik qanilliartorput, sanileriikkamillu aqqusineeraq pisuinnarnut naatsorsuunneqartoq tamakkeqqavaat. Naapikkukkit tasermut ajannialeqimmannga qanillinnginnerini issiavimmut ingippunga, imminuinnarmi sammimmata oqalunnermillu eqqaminniittut isiginngitsutut immatigik. Qamutit meeraaqqanik imaqarnersut nalunaqaaq. Ileqquulersimavoq arnat inuusunnerit qitornartaarusukkaluarlutik meeqqerineq perorsaanerlu pisariussangatikkaangamikku anaanatut misigissusertik allanut tutsittarlugu. Ilaat qimmimik mikisumik ilaallu qitsummik peqalertarput, meeqqatullu pissusilersorfigalugit aneeruttarpaat.
Inuutissarsiutigalugu meeqqanik paarsisuusarsinnaapput, malunnaqaarmi namminneq qitornarinngisaminnik aneerussisut. Qiviarneq ajorpaat, assartugassanik assartuisutut ipput, soorlu igitassanik igitsiartortut.
Taama ittut toqqarlugit qiviarusunnginnakkit tuavioqalutik saneqqutilermannga allamut qiviarpunga, oqaloqatigiinnerallu tusarnaarnianngikkaluarlugu nipitoqimmata tusaavara suliamik naalliunnartiginera akissarsialutsiginertillu eqqartoraat. Qamutit meeraarartaqarput, qaangiutilersullu naalungiarsuk kappialarpalulluni qiarpalulersoq tusaavara, soqutigineqanngilarli.
Tassarsuaraasit terlisaaraluni takkussimavoq. Umiatsiapalaani taama amiilaarnartigisoq kannguginagu angallatigigamiuk. Iputeqanngilarluunniimmi, tasiliarlu ikkaqimmat qisuminermik toortaaserluni ikaarussassaminik ujaasisarluni.
Ikaarussaagooq uterneq ajorput. Akianut pigaangamik qanoq pisarnersut qanorlu ilisarnersut ilisimaneqanngilaq. Oqaatigisarpaat tatsip illua'tungaani unissanatik arriitsumik eqqissiveqarpasinnatik pisorusaartuartuusut, oqaluukkaluarlugillugooq akineq ajorput, isaallugooq allamik qalipaateqalersimallutik. Isussuinnaq oqartarsimapput Toqup Nunaani najugaqalersimagamik uteqqinneq sapilersimallutik.
Illuaamisuuguit taseq tasiliaq pujorakkunnaassagaluarpoq. Sooruna kinaanerit takutikkumanngikkit. Umiatsiapalaat ikiffigerusunngilara. Isiginanga. Aasaatigisoq sooruna oqorsarsimaqaat. Isiginanga. Illit ingerlaniarit. Ullumi umiartorusunngilanga. Isiginanga. Akiani tikeraagassaqanngilanga. Tikeraarusutaqanngilanga. Taamanimi nioqqugaluaramma niunngilanga. Ilaquttat suugamik. Qujanaqaarmi ilaqutarerusutatuara uannik asannittutuaq ilaasorisimannginnakku. Kinaanersoq naluat. Inoqatiminnik asannittut umiatsiapalaat ikiffigineq ajorpaat. Qimarratissaqannginnamik.
Suialaarneq allamut saammat akiata tungaanit suialaalerluni tipersuaq nalliuppoq.
Nunasunneqaatit allamukarniarit. Naakkinaq. Aamma illit ilaqutaqannginnavit. Qinigassanngortissanngilanga, Ilaqutaatsut Peqatigiiffiat pisortanit tapiiffigineqarneq ajorami ilaasortaaffigissallugu kajungerineqanngilaq.
Ussiataarnanga. Ajunngilaq. Aatsaat pisortanit tapiiffigineqartalerpata ilaasortanngoriarlunga siulersuisunut qinersisalissappata qinigassanngortikkumaarpunga. Qinissanngilarma. Aningaaserisunngussaguma. Qanga illartaleravit. Iluamik oqarpunga. Qinigassanngortissaguma soorunami qineqqusaarutissaqartariaqarpunga. Siunnersuutigiumaarpara Ajattukkat Nuna Tamakkerlugu Kattuffiallu ataatsimut peqatigiiffinngussasugut. Ilaana. Ilaasortat allallu amerlassaqigamik aningaaserisuat Tapiiffigineqarnerusarumallutik Qinusartut siulittaasuattut kanngusunnani aningaasarsiaqartariaqarpoq. Naammattorsuarnillu ilassinnissutissarsiaqartariaqarluni angalasarnersiuteqarlunilu. Akileraaruteqanngitsunik.
Paasigukku qinersimagimma umiatsiat kivisissavara. Nalunngilara umiartortutoqassillutit nalussinnaanngitsutit. Qaatigoorsuarpit iluani puttaquteqarunanngilatit, aamma umiatsiapalaat annanniuteqanngilaq. Aali ikaarussuinermik inuutissarsiutilik. Naamik, inatsisilerituut annanniutigissanngilatit. Annerpaamik akiliisinnaasoq kisiat sulissunniartarpaat. Inatsisilerituut ikaarussatit amerlaqigamik?
Qanillivallaarnak. Tipeqaatit. Oqalorusaarniarit. Naamik, umiatsiat attussanngilara. Patsisiga nalunngilat. Nalunngeruttorlugu aperaarma. Isumaga allanngortinnavianngilara. Avalaammerusukkuit avalaamminiarit. Toortaateqarputit. Kisarusukkuit kisarlutit. Kisaqannginnavit. Aamma pituutaqanngilatit? Kiap tamanna aalajangeramiuk? Sunaaffa. Naalaannarpat? Ilaqutaqarsimavutit. Taanna ilaqutariviuk. Sallusaravit qujanaqaaq. Inuppalaarutigaat. Nipangerit, kiap upperissammatit. Massakkummi suugavit. Sallusarnerit inuinnaagallarninniit kingornutatuavit ilagaat.
Taanna ilaqutarinerakkat siornatsiaannaq qavani naapippara. Allanngorsimangaarmat ilisarinngikkaluarpara, inuusukkallaratta
ilisarisimatigalugu. Ilisarineraanga naluara. Allanngorsimassaqigattami. Aamma illit tarrarsuuteqannginnavit?
Takugakku isumaqaraluarpunga rekortiliiniartartunaasiit eqqumiikajaamilluunniit upperisallit ilagissagaat. Qangalilimi Guinness Rekordbog qupperarakku. Ukiut taamaaligamigit atuakkami tassani ilaanngitsoornavianngilaq. Nipangerit, qanoq ililluni ujarak nungullassagami. Nammineq pisuuvoq kakkanniartuunermik. Qujasarpunga qunusuitsuunnginnama, qunusuitsut qunusuinnerlu qunugaakka. Pilersaaruteqartoq paasilerakku inerteraluarpara taama ilioqqunagu, piniagaami ajortuinnartut isigisariaqanngimmat iluaqutissaasinnaallunilu. Sivisuumik piareersaqqaarpoq tikiunnissaa utaqqillugu, ullullu arlaanni takkuteriarmat qilersorsimavaa susinnaajunnaarsillugu.
Qanorsuaq pillaatissinneqartoq ilisimavara illit paasitikkamma. Isumaga malillugu ingasappallaalaaraluartumik. Eqqumiigaara pineqarnini naammagiinnarmagu qujassutigisutulluunniit illugu, tusagassiortulluunniimmi ikiortiserinngilai. Tusaamanarpoq taamanili pissusaa allanngortoq inussiarnernerulerluni eqqissisimarpalunnerulerlunilu.
Pilersaarusioqataasutut eqqartuunneqarpoq, pillarneqarnerali sakkukinneroqaaq. Nalunngiliuk qanoq pineqartunga, ajunngilaq, nalugukku oqaatigissanngilara, allat susassarinngilaat, naammagalugu atussavara, atorpara anigornaviarnagulu. Upperinngikkumma isigisinnaagumma isigeriannga, iluamik, nikuillunga. Ajunngilaq, taava paasisinnaaviuk sooq umiatsiat ikiffigerusunngikkiga. Ikiffigisinnaanngikkiga.
Kingullermik takuara qaqqaq qummut qiteqqutileraa, qaqqaq ilimagisanniit pukkinneruvoq, ullup ilamineeraannaa atorlugu qaqivara. Kiaqimmat tuaviunngivillunga majuarusaarnikuullugu. Naamik taamani. Qilalinngilanga nammattagara imaqarluarmat. Imermik. Puiaasat arlallit. Nalunngilammi taqqavanimiut immiaaraataat nillarivitsinnatik paarnarsuarsunnittarnermik imeruernarneq ajortut. Oqarsimasuuguit aliannaarutissannik nassaassimaqqajarpakkit. Ujarak qummut assakaaterusaagaa anginngilaq. Kiaguppaseqimmat imermik nassatannik najorserusunnersoq aperigaluarpara, piumanngilaq, qilalinnginnamigooq qujaannarnerarpoq. Ilisarerpasinngeriarmanga, tamaanimi naapinnissara
ilimagigunannginnamiuk, piaaralunga ilisimatinngilara, uangami ingerlaqqittussaagama usorussaarniannginnakku. Naakkiginngilara naakkinarpasinngimmat. Ilakkuminarnerulersimavoq. Qanormi eqqarsartarami.
Uteqqittareerlunga tusarpara ajutooqqissimasoq. Qaqqaq qaqilivillugulu ujarak qummut majuutani sapangillugu assakaasoortissimagamiuk. Misileeqqikkumassanersoq oqaatigineqanngilaq.
Tassa paasivat. Ikiffiginavianngilakkit. Ikaarniartut amerlassaqaat utaqqiinnarit.
Allat ilisarisimasaminnik naammattuuigaangamik eqqartuigaangamilluunniit nuannaalertarput. Uanga taamaanneq ajorpunga. Aliasulinngikkaangama isumalussisarpunga kamassimaalersarlungalu. Suut qaangiutereersimasut, nuannersut nuanninngitsullu, qaangiutivissimasariaqarput. Pereersimasut uterteqqinneqarsinnaanngillat. Pisimasut pissanganartut, nuannersut alianartullu qaangiukkaangamik puigortariaqarput, piivillugit peerlugit siunissami pisussanut ajoqutaaginnarsinnaammata. Pereersunik eqqaamasaqarneq eqqartuiuarnerlu misigisaatsup kisimi atortariaqarpaa, ullumi ullumerpiaq, massakkut massakkorpiaq, pisut soqutiginarnerupput, qangarnitsanit tippassimasunit akornusersorneqaratik misigilluarlugit nuannaralugit atuutsittariaqarmata. Misigisaatsorsuinuku kisimik siornatigut pisimasuinnarnik eqqartuisartut eqqarsaateqartarlutillu. Ullumikkorpiaq, massakkorpiaq, pisut nuannerlutillu soqutiginaqaat, qununanngillat tujorminarnatillu, qangalu pisimasunut qimaaniarnanilu annanniartariaqanngilaq.
Kiatsillualeriarmat tatsip tasiliap qaavata pujoranneranut isertutut ililluni ersikkunnaarpoq. Aanngalivilluni tunginnut qiviartoq malugaara, naluara qiviarneraanga. Ungasimmat isai iluamik takunngitsoorpakka. Umiatsiaa pukkiliimisimavoq, ilimanarpoq arlariinnik ilaasoqartoq.

QASSEERSIUTIT NAALAGAAFFIAT
Seqineq tappavunga pisareerluni kissatsillualermat malunnarsivoq qanera aqajaroralu arlaannik nillertumik najoqqaarusuttut. Taakkumi naalagaasarput. Timi imerpalasumik suugaluamik amigaateqaleruni ileqqumisut ikkunnaartarpoq, najoqqagassannillu nassataqannginnama arlaannut iserlunga imeruersartariaqarpunga. Pisiniarfiit arlaanni pisisinnaagaluarpunga, silaannarmilu najoqqaaneq nuannarisarinnginnakku imerniartarfimmukarniarpunga. Sila nuanneqaaq arlaannut iserlanga! Pilerinaqaaq, iserfissammi tamakku naatsorsuutiginngisannik misigisaqarfiusarmata malugigaanni iserusulluni imminut nangartaannartariaqanngilaq.
Tuaviornanga. Sorlermi iseruminarnerussava. Nuannaarniaannarfiginagu, imeruersarfiginiarlugu, nalunngilarami isigaq nuanneruni nuanninngikkaluaruniluunniit najoqqagassartai tamarmik assigiissasut. Malugaara qungujullunga, qangamita kingullermik, eqqaalerakku inuunerma arlaanni oqaluttuaq tusartagara ima ilalik: Nunamut takornartamut pigami allamukarfissaqannginnami imerniartarfiliarpoq! Oqaluttuartup nipaa, anertikkarpalunnera sumiorpalunneralu tusaqqinngisaannagassara tusaasutut ilerpara, isigilersutullu ippara oqaatsit taakku oqaatigigaangamigit toqqarlunga qiviartaraanga, isaalu asannippaluttut isarussat sakkortuut tunuini qungujulasartut. Soorunami naluara qanoq isumaqarluni oqaatsit taakku uannut tunngatippalullugit oqaatigisarnerai. Taamanikkut imerniartarfik suunersoq naluara, aamma oqaluttuartoq tamakkununnga isernikuugunanngilaq nunaqarfipput imerniartarfeqanngimmat. Eqqarsaatigillualerakku eqqaalerpara oqaaseq taanna kajungernarpaluttumik najoruminarpaluttumillu nipeqartillugu oqaatigisaraa. Nuannaalerpunga. Oqaluttuartoq sinnerlugu ilagisutullu illugu iserniarpunga, pissaralua piumaarpara, tunisiumallinngitsoornavianngimmallu tunisisissavara, isersimasunillu allanit allamut saasarneqanngikkuma oqaluttuarisartagaa eqqarsaatigiumaarpara eqqarsaatikkut ilaginiassagakku.
Qilalerama iserlunga najorsiartorniarpunga, allamik naamik. Eqqartugara qangali peerussimavoq pisimasullu eqqaamasakka qangalili qaangiutereerput eqqaamasaannanngorlutik. Ullumi inuuninnut sunnguamilluunnit attuumassuteqanngillat. Ilumut, eqqaamasaannaapput, ilumoornerlutimmi? Pereersimasut eqqarsaatiginagit tunummut qiviassananga ingerlasussaavunga. Kingumut qiviakulavallaaraanni qungaseq ajortittarpoq siumut qiviarneq sapilerluni. Taamaattumik tununniittut tunullugit kingumullu qiviarnaveersaarlunga qangalu pisimasunit qulangersimaneqarnanga ingerlavunga.
Isertungalu isersimasut nerrivimmi ataatsimoortut ilaata qiviariarlunga suaarluni ilani aperai kina taxanik aggeqqusisimanersoq. Suna patsisigisimanerlugu oqaatsini quianarsimaqimmata ' nipittuilluni illalermat issiaqataasa illaqatigilerpaat. Soqutiginagit ilassinagillu saneqqutiinnarlugit ataatsimik piseriarlunga nerrivimmut teqeqqumiittumut inissippunga iikkamut tulallunga ini isersimaffigisara tamaat isigisinnaallugu. Ini annertunngimmat isersimasut imminnut ilisarisimagamik inip sua’tungaaniluunniit issiagaluarunik akornuteqaratik imminnut oqaloqatigiissinnaapput.
Ikku angutit nerrivimmiittutuaapput, arnarlu pisisarfiup killingani issiavimmi portusuumi issiavoq sulisoq oqaloqatigalugu. Naluara nuliarineraa sillimmatigiinnarneraaluunniit. Siulliullunga oqalunnianngilanga, oqarfigineqaruma aatsaat akiumaarpunga.
Sulisup sulinini inuutissarsiutigigunaramiuk isersimasunut assut inussiarnisaarpoq. Malunnarpoq issiasut maanga isikulasuusimanngitsut, ilisarisimalluarsimagunigimmi taamarsuaq qujanarniarfigitiginavianngilai. Naakkinaq. Asuki. Immaqaasiit amerlanerit isumaanut isumaqataajumasartut ilaat. Taamatummi inuuneqarluni pisariunnginnerussaqigami. Nammineq isummertarani. Allat isumaat maliinnarlugit isummertarluni. Uku isersimasut isumaqatigai. Kingorna allanik isertoqarpat allanik, immaqa akerliusunik isumalinnik, aamma taakku isumaqatigilissavai.
Ullormut qasseriarlutit tarnit tunisarpiuk?
Arnaq innga arnassilluni imminuinnaq eqqartorpoq. Oqaloqatimi oqaasii tamaasa imminut tutsittarpai. Ilaat oqallikkumatunerpaaq oqarmat takornartat maanga nunasisut aatsaat kinguaariit sisamanngoraangamikkit maanimiuittut isigisariqalertartut, nippaativillugu oqalulerpoq nammineq siuaasani qangarsuarli maanimiuummata maanimiuittut isigisariaqarluni. Nutsanimi qernertumik misuttarsimagamigit tunuaniit isigalugu allamiuusorinarsinnaavoq, naak allamiut taama qalipaatilinnik nujallit arnartaat imerniartarfinnut iserneq ajortut, pingaartumik kisimiitillutik.
Maanimiuiunini uppernarsarniarlugu takutinniarlugulu nunasinerit eqqartupiluppalulerpai oqaluttuaaqqallu quiasaarutit taakkununnga tunngasut arlallit oqaluttuarileraluaramigit naluneqanngingaaramik illaatigineqanngillat. Najugarisaminigooq nunasinernik atileqarami, tupiginerarpaluppaa taama qitornaqartigalutik inigisaminnut akiliutaasartoq annertutigisoq taava paasitippaa nammineq akissaqarluarluni sulissanatillugooq qanoq ilillutik akilertarnerpaat. Tusarnaartui ingammik tupigusupput. Oqaatigaat nunasinerit kommuneminngaanniit ikiuutaannarnik inuussuteqartuusut.
Imigara nungulerakku mamaqimmat peqqinnialerama sulisoq qiviariarmat puiaasaq tikkuarakku tuaviinnaq assinganik aggiussivoq. Utertulilerlunga sila nuannernerarmagu oqaloqateqarnissannik sillimannginnermik akueriinnaleraluarlugu piaaralunga akivara ukiup imaalinera eqqarsaatigalugu naammaginanngivissoq. Aperaanga silamik suli kiannerusumik sungiusimasaqartuunersunga. Oqarpunga sila nuannerluartuuppat maanga isernavianngikkaluarlunga. Nuffaseqqajaanarnerarpara naasullu pollen-ertaat, pujoralaat, pisuutillugit. Isumaqatigalungalu silaannarmik mingutsitsineq pisooqataanerarpaa.
Ataasiinnarmik pujortarnikuusunga arsakoorfimmiittutuaq piilermagu oqarfigaara massakkut peertariaqanngikkaa, paatsuungarpasillunilu qiviarmanga patsisiginerarpara puiaasat imaakkakka pujortakkakkalu amerlaqatigiissinniartarakkit qamitakka arsakoorfimmiittut najoqqutaralugit qassitorsimaninnik naatsorsuisarlunga.
Uteriartornermini isersimasut allat qanoq qiviarsimaneramigit alapernaappasillutik qiviarpaannga, arnarlu iseramali aatsaat tunginnut saammat kiinaata qanoq ittuunera paasivara.
Ammut naasarlunga isigisareeraminga ingalluni atilimini najugaqartut nunasinerit mamarlerlugit aallartippoq. Iseqqaarsimalersunga eqqartorpaa ippassaq nunasinerit neriniartarfiutaanni nerisimalluni, nerisani iggisinilu assut mamarnerarpai sulisullu inussiarnernerarlugit nersualaarpai. Massakkut nipittuutivillugu oqaluttuarilerpaa atilimini najugaqartut nerisassiaasa qanoq tipeqartigineri, aammagooq najugaqatini allat tamarmik taama oqartarput, uanitsorsunninnersuaq kaarersunninnersuarlu ingasavittaraminngooq. Atilinilu taakkuninngaannavik inuussuteqarsorai. Meerartaallu assut perorsarnerlugaanerarpai, amerlangaarmatalugooq assigiiaangaarmatalu qassinik meeraqarnersut naluaa. Nammineq meeraqannginnerarpoq, meeraatsorsuassillunilu meeqqat qanoq perorsarneqarnissaat meeralinnit ilisimarpalunnerujussuuaa. Neriussaanga meerartaassanngitsoq, qitornassaa taama eqqarsartartumik anaanaqassaguni naakkinassaqaaq, aammami taama isikkoqalereersimagami meerartaarnissaa qujanartumik ilimanarunnaareerpoq.
Nipiliornersuallu ingasalluinnarsimavoq. Tusarnaartuni nunasinerit arnartaasa qanoq qunusiaatiginerinik, pualanersuinik kinguarsimatiginerinillu nassuiaappai. Aammagooq sulisinnaanngillat. Akerpallappaa tamakku tamarmik naluneqanngimmata.
Akikitsunik massakkut naatitaqarnersoq naluara.
Atilimigooq ningiortarsuat tummeqqani naapillatuaraangamiuk ittoorpasingaartarami iigaq sinerlugu ingerlasarpoq ilassigaluarlugulu akissanani ammuinnarlu isigisarluni. Taamaanniarlunilu angerlarsimaffimminut iseraangami nippattarpoq. Tassagooq nipi. Oqaluutaasa isumaqatigalugu tapersersorpaat nalunagu nunasinerit qanoq nipitutigisumik imminnut oqaloqatigiittartut.
Arnap isumaqatigineqarnini paasigamiuk ingatsippoq. Ilagooq upperisartik malillugu iisinnginnialeraangamik ingasalertaramik. Nalunaaquttap akunneri sisamakkaarlugit, ulloq unnuarlu assigiimmik, qaammat naallugu, qoqernaannarmik qinorpaluttaramik. Aallaqqaammunngooq qiammiartorpalungaartarmata peqqinngissorisaraluarpai.
Guutiat tusilarsimanermik, angutit ilaat oqarpoq, tassalu quianartumik tusarput, ingerlatiinnarlugulu arnaq oqaluttualerpoq taamatut nillialillaraangata nipilersuutini nipittorlugit appisittarlugit. Tusarnaartuisa ilumoortumik iliuuseqartarsimanerarpaat, isumaqaramik upperisat suugaluartulluunniit oqaluffinniinnaq sammineqartariaqartut.
Isumaqarpaluppoq nunasisut meerartaat iluamik oqalussinnaanngitsut, imminnunngooq aatsaat sammisarput nilliaannaq. Ilamigooq ilaatigulluunniit ullukkut sininnissaq ajornartarpoq.
Apererpallakkaluarpaat suliffia suunermat ullukkut sinittarnissaminik pisariaqartitsisarnersoq, najorsininnilu tusaanngitsoorpara akissutaa. Quiartorunarluni ilummukarluni saneqqukkaminga tipigissaatisunningaarmat tangajungajappunga. Uterami angutit imminnut oqaluuttut soqutiginagit nippavilluni oqarpoq aningaasaateqarnerusuugunigooq allamut nuussagaluarluni, najukkanimi, angajoqqaaminit kingornutani meeraaffinilu, allamiut sequmilermassuk tamaanimiunut najugaqarfigissallugu kajungernarunnaarmat.
Akivakka sumi najugaqarnera oqaatigerusunnagu susassarinngimmassuk. Ilaat illapalaarluni utoqqatserpoq. Ilimasunngeruttorlungalu sulisup uanga pisimagunarlunga oqarfigerpallappai inuit nerrivinni allani issiasut eqqissisimaarusunnerat ataqqisariaqartoq. Angutit issiasut nipikillillutik sulisoq tunullugu imminnut oqaluutilerput, arnarlu nipilersuummik apperiarmat oqaloqatigiinnerat tusarsaajunnaarpoq.
Issiaviga pitsaaqaaq, issialluarnarluni nerriviullu portuneranut naleqqulluarami sivisuumik issiagaluaraanniluunnit qasusariaqanngilaq. Silammut qiviarama siallernialersorigaluarpara, qujavungalu isersimaffeqarama, sivisuumimmi siallernavianngimmat masannarnerani uani isersimaannarsinnaagama. Ini najoruminarpoq, isersimaqatikkalu attaviginnginnakkit qanoq ilioraluarpata soqutigissanngilara. Arnap nipilersuut appitani naammat appeqqippaa, nuannarisimaqigamiullu erinagissorsuunngikkaluarluni ilaatigut issuartarlugu. Angutit oqarfigigaluarpai una naappat allamik appeqqullugit, akineqanngilarli.
Silammut qiviaqqikkama takuara siallilersimanngitsoq, sunaaffa igalaat taartumik igalaartaqaramik iluaniit isigalugit sila taarnerulersittaraat. Taqqama seqinnarik.
Nerrivimma qaavani napasumik ussassaarummik allagartaqarpoq. Iffiat qallersukkat pingasut akikinaarlugit pisiarineqarsinnaapput. Illigilerpakka, taakkumi nerigukkit ullup sinnerani perlilernavianngilanga, akiilu ajunngeqaat. Puiaasaq imaarutingajalermat ataasitoqqiutigalunga neriniarlunga aalajangerpunga. Sulisoq qiviarakku takuara atuaatinik isarusserluni aviisimik atuartoq, arnarlu tarrarsuuteeqqamut tarrarsorpoq sigguni pinerullugit.
Nikueriarlunga sulisoq oqarfigaara iffianik qallersukkanik uani allassimasunik pisiniarlunga, isarussamilu qulaatigut qiviarlunga atuakkani iperarnagilluunniit akivaannga ajoraluartumik ualikkuinnaq taakku tuniniarneqartarmata, ajuusaarluni massakkut peqannginnami, ilisimatippaangalu qallersuutit ilaat puulukit neqaannik ilaqarmata. Akivara puulukit neqaat mamareqalugit. Nikuinnera iluatsillugu ataatsimik piseqqippunga aalajangerlungalu nungoriarlugu aniniarlunga.
Arnap tusariaramiuk nerisassanik pisiniaraluartunga inussiarnersilluni innersuuppaanga maani qanittumi nerisassarsisinnaasunga. Innersuutaa nalunngilara saneqquttaannarakku igalaavisigullu suuteqarnersoq isiginnaartarlugu. Illigisarinngilakka. Immussuit tipittut naatitat naasuarsuillu panerteriarlugit sequtsikkat tipaat qangalili merianngugisaraakka, pingaartumillu tomatinik suut tamarmik ilaqartariarmata suna oqummiunnerlugu nalunartassaqigami. Tomatit nalugallaramikkit taqqavanimiummita sutortarpat.
Oqarfigaara iffiartalinnik aatsaat neriumallunga. Tupaallappasilluni alapernaappasillunilu akivoq isumaqarnerarluni uagut pizzanik assinginillu neriumanerusartugut. Ila alianaangaarami. Kisimiinniartunga qasseersiutinngortillunga oqaluuppaannga. Soorlu qanga. Akivara tamakkuarsuit mamarisarinnginnakk.it qaarsillannarinagillu allanik pissaqartillunga qinigassaqartillungalu neriumassanagit. Sunik allanik nerisinnaasannik eqqartuiinnalermat oqarfigaara isumageqqunanga, nammineerlunga nererusutakka toqqarumaarakkit.
Ingalluni oqalluserpoq. Angutit uattut ittut nakerinerunerarpai, pualasoorsuimmigooq naakkaat iluarinnginnamigit. Isersimaqatitta ilaat eqqorneqartutut misigisimalluni toqqarluta pinngikkaluarluni nipituumik pilerpoq angutit nerinnartuusussaammata, sallukujuit suunersunik inoqatiminnut isertugaqarnertik patsisigalugu taamaattuugamik iluarisariaqannginnerarlugit. Arnartatta nipangeqquaa atisaajariarlunilu tarrarsuutip saavanut pilluni imminut qimerlooqqullugu. Sulisoq aviisinik atuaqqilersimavoq, nipangiinnarsimalluni suli nalugamiuk kikkut isumaqatigissallugit.
Issiavinnut utersimalerlunga angut pualanerartittoq oqaluppaluttoq tusaalerpara. Ajuallassimanngilaq, quiasaarlunilu ilani nassuiaappaluppai suanganerminut patsisaasoq qangali meeraalluni inuusuttuullunilu sukkilertarsimanermik taama isikkoqarluni. Nissuni uppatinilu pattalaariarlugit oqarpoq: Tassa nukiit.
Sulisup paaseriaramiuk isersimasuni akerlilersuukkunnaarlutik quianartulersaartut eqqissiallalluni aviisi atuartuusaakkani ileriarlugu isarussani peerlugillu akuliuppoq.
Maanimiut sukkilerlutik unammisartut tusaamasat atiisigut taagorlugit oqaatigai saluttuusut, qarleeraqaannavissuummatalu takuneqarsinnaasoq niui ameqisut, taamaakkaluartorli inuppassuarnit nuannarineqartuusut. Angut pualanerartittoq akerpallappoq tamanna ajugaaneq ajornerannut patsisaagunartoq, namminerlu anguteqatimi niui uppataallu qimerluugarisuunnginnamigit oqaaseqarsinnaanani. Anguteqatai aatsaat nuannersumik tusarput, sulisorlu illaqataanani immiartorfinnik allarterilersorlu arnaq nippaarissilluni oqalulerpoq maanimiut assammik arsartartut OL-imi kuultinnattut pissartanngortut ilaata arnarpalunnginnersua ajoralugu. Arlaata apererpallappaa arnaqatiminik isiginnittarnersoq, illarpalulingaarmatalu akissutaa tusanngilara, illaqataavoq, tilluuttartorlu kusanarnerarpaa, malittuuppanigooq qimaanavianngikkaluarami.
Angutit ilaata tilluuttartoq taanna iluaralugu oqaatigaa, ajoraluartumillugooq qernertormiuuvoq.
Qernertormioq taaneqariarmat timersortartut piunnaarlugit nunasinerit qimaasuunerartullu oqaluuserilerpaat. Ilaata eqqumiigaa qimaasunik imminnut taagortut qanoruna aningaasaateqartigisimammata nunarsuup illua’tungaanit ilaqutarpassuatik ilagalugit timmisartumik maanngarsinnaasarmata. Tassami, sumiluunniit taamaapput, arlaata inangerpaa, tamaanimiutummi issimapput, pisuut kisimik qimaasinnaapput, pigisaqanngitsulli
qimaanissaminnut pisariaqartitsinerpaajugunaraluartut akissaqannginnamik uniinnartarput akeqqaminnillu nungusagaanerartarlutik.
Isumaqataalluarpaluppoq. Tamaanimioqatini aningaasaatillit naakkigineq ajoramigit ingalluni nunarsuup illua’tungaani aningaasaatilissuit naakkigineq ajorai. Eqqaarpaluppaa siornangaatsiaq nulianilu taqqavungarsuaq kiattunut feeriarsimallutik. Inuinnaagaminngooq ukiut arlerlugit katerseqqaarput, najugartillu amiilaarnarnerarlugu. Nunataa silaalu nuannertigalutik inuisa pissusii amiilaarnaqigamik. Malunnarnerpaajuvorooq pisuut piitsullu nikinganerujussuat. Aatsaat pisuunik takusimanerarpoq, aaligooq nuna taanna nunatut siuarsagassatut maanngaanniit ukiumut aningaasarpassuarnik ikiorneqartartoq. Aningaasallu kikkunnit pineqartarnersut malunnaqisoq oqaatigalugu.
Ingerlatiinnarlugu arnap akivaa nammineq nunani illoqarfinilu nuannareqigamigit nunanut allanut feeriartarnissaq pisariaqartinnagu, nunaminni illoqarfimminnilu nuannarinninnatik tujormisuusut kisimik ukiorsuaq naallugu sipaarusaaqqaarlutik feeriarfinngoraangat nunanut allanukartartut tassanilu sivikitsumik pisoorsuaasaartarlutik.
Sulisoq illaarluarsimatigaluni tarrarsorluni nutsaminik iluarsaassiutigaluni akuliuteriaraluarmat ilaata nipangeqquaa ikiuiumatuunut ilaanera ilimanaqimmat.
Nunarsuatsinni aningaasaatillit inoqatimillu naalliullutik suliaasa inernerinik milluaajumatuut suleqatigiilluarnerat taamatut saqqummerluarnerarpaluppaa. Aammagooq maani taamaattoqarpoq. Soorunami inuk nammineq pisuussuteqarani ajutoorsimasoq ikiortariaqarpoq, naak inunnik isumaginninnermi inatsisit inuit ilaannit atornerlunneqartaraluartut. Ikiortariaqavissut ikiorneqarneq ajorput, immersugassanilli immersuillaqqinnerit qinnuteqaatinillu allallaqqinnerit taamaallaat inatsimmik taassuminnga ikiorneqarsinnaanerarpai.
Igalaakkut silammut tikkuariarluni qiviaqquai, takuakka qernertormiut ilaqutariit arlariinnik meeqqisarlutik qamusisarlutillu saneqqutilersut. Qanittumi maani najugaqarnerarpaat. Ittuanngooq sulineq ajorpoq, meeqqiorneq inuussutigigamiuk.
Taanna kangiani feeriarsimasoq pilerpoq eqqumiigalugu tamakku nunasinerit qimaasuunerartullu sooq maani illoqarfiup qeqqani inissiani najugaqartarnersut. Tamaanimiut saniliisa aggeqqusarinngilaat, pinngitsaalisaatungajak najukkaminni sanilerisarlugit. Uppernarsisimanerarpaa taakku qimaasuunerartut tikerarnissaannut maanilu ikiorneqarnissaannut isumaqataasartut tassaasut illoqarfiup qeqqani inissiani najugaqartuunngitsut, illoqarfiullu avataa’tungaani illorissaartuullutik najugaqartuusut.
Ilarpassuisagooq nunasisunik qimaasuunerartunillu sulissussineq, aviisitigut illersuineq taakkunanngalu siunnersuisuuneq inuussutigigaat. Nerrivitsik tilluttalerpaa: Sanileriumanagillu! Ineqatigiumanagillu! Asaqigunikkit nalligeqalugillu soormi eqqaminni najugaqartinngilaat! Qitornaat qitornaminnut atuaqatigitillugit, naatsiivimminni pinnguaqatigitittarlugit, nerisassiaasa tikki naamasarlugit, oqaasiilu alutoreqigunikkit ulloq unnuarlu suaartaannavik oqaloqatigiittarnerat tusaasarniassallugu, pigisaminnillu agguaasseqatigisarlugit!
Arsakoorfiga ulikkaaleqimmat ussernartorsiulinnginninni nikuippunga aniniarlunga. Aqajarora nerisassaanngikkaluamik immerneqariarmat nererusunnera malunnarunnaarpoq, silamilu quineq nuannarinnginnakku quisarfimmukarpunga querusunngikkaluarlunga siumoorsillunga quiniassagama. Iluaallak.
Matu ornilerlugu sulisoq qiviarmat oqarnangalu ilassivara, isinnguaarfigaanga. Issiasullu ingasattumik inussiarnerpallaaqimmata akinagit saneqqutilerakkit qiterlera takuteriarlugu anivunga.

TAAKKUUKU ILARSUAT
Aninerit tamarmik ernioqqinnertut naatsorsuuttariaqarput. Isersimaffiga qimakkakku nuannaalerpunga sila najoruminartoq najulerakku taqqamani inuit avaanngunartut qimallugit. Tunummut qiviarnaveersaarpunga. Igalaat illut isaattut ikkamik suna tamaat takusinnaavaat. Malugaara isigineqarlunga, naatsorsorsinnaavaralu qanoq oqaluttut. Isummatik uppernarsivaat. Oqallisissaqarniassapput. Inoqarpoq inunngunngikkallaramik pisimasunik eqqaamasaqarnerartunik. Ataaseq nalunngisaraara, oqarsinnaanngilangali taassuma oqaasii tamarmik ilumoortuunersut. Silaqassusera malillugu upperisinnaanngilara. Qanormi ililluni uppernarsisinnaagamiuk. Anigama nalunngilara qimatara, erniuffimma naavatut, iserfigeqqinnaviarnagu. Taqqamani pisimasut misigisakka tusakkakkalu eqqaamajuassanerpakka? Naamik, eqqarsaatiginninneq eqqaamasaqarnerlu assigiinngitsuupput, ikioqatigiissinnaagaluarput, avissaarlutilli ingerlasinnaalluartuullutik. Puigorusutat puigoruminaattarput, eqqaamarusutallu eqqaamajuminaattarlutik.
Isertugaqannginnama ernumassuteqarnangalu alanngukkoornianngilanga, ulloq aatsaat imaaligaluartoq innga illuliarsuaq portoqigami avungaraallak tarranitsitsisimavoq. Aali sillimmasiisartoqatigiit illuat. Alanngukkoornanga ingerlaniaruma tatsip tasiliap tungaanukartariaqarpunga, taassuma eqqaa saqqaagami alanngoqanngilaq, alanngutuaagaluillu annikeqigamik imaalitsiaannaq anigortariaqarput.
Taakanimi alanngoq tarraninneq ajorpoq tarrarlu alanngunissanani.
Tummeqqat tummarnaveersaarlugit ivikkat aqqutigigakkit qimmit anaannik ulikkaarmat tummeqqanut uterama erniinnaq tasiliap killingani aqqutissiamut pivunga, alanngorlu qimareerakku tunummut qiviarsinnaalerama mianersorlunga qiviarpunga, soqanngilaq, allamillu malunnartoqarani.
Kanngunaq, angut orpikkat akornanni quivoq illuanik puussiaq sunik imaqarsimanersoq tigumiarlugu.
Tasiliaq pujorakkunnaarsimagami tamarmi erseqqippoq. Tasermiittutuaapput timmissat, ungaseqimmatalu suunersut takusinnaanngilakka, naluumasuusimagamik tasermiipput. Umiatsiamik takussaasoqanngilaq. Pujorannerup nungukkami nassatarisimavaa.
Umiatsiaqannginnera misissorluarniarlugu issiavimmut ingippunga taseq tasiliaq tamaat alakkarlugu. Alarnaveersaarlugu issialersungalu napasuliat ilaanni siarngit sianerpalulerput. Aatsaat tusalinngilakka, tusarnaarlugit tusarnertaqigamik. Illoqarfillu taanna tikinnikuunngikkaluarlugu siannarissuummata Mandalayimi naalaffiit siarngisa sianaarpalunnerisut nipeqarsorisarpakka.
Sianerpalunneralu imatut taallartaqartoq tusaavara: Maydaymayday, Mandalaymandalaymaydaymayday.
Kasuttarnerup akisuanera arriitsumik angallatitut kiviartortutut aanngariartorpoq malunnarunnaarlunilu.
Avanngasiartumik suialaarnerusuuppat siarnup allap akissutaa tusarsaassagaluarpoq, taannami sekundialunnik kingulliusuugami, kommunemi piginnittua erlitunermik iluarsarnissaata akissaa erligisimagamiuk, taakanimiummi pinik atuiumanatik katersisuugamik, aningaasaatitik toqqortertuarlugit ullut atoruminaatsut takkunissaat utaqqisutut illugit. Soorluluunniimmi ajunaarnersuup perlimoornersuullu takkunnissaat qilanaaralugu utaqqiinnaraat. Asiusoorniarilit.
Allamut nuunniarpunga, orpigarmi qanoq ateqarnersoq issiavigisama killinganiittoq qitsussunneqigami. Qitsuup quuanik. Tamanna patsisaagunarluni issiavik una ilaminit nungullarsimarpalunnginneroqaaq eqqaalu sukujoqanngivilluni.
Tasiliap eqqaani orpikkanik ikkussuisimasoq quiasukkumatuujusimavoq.
Ingikkusukkuit inginniarit, issiavik una portusuujunngimmat ilinnut ingiffigitissallugu ajukkukkaluarpara. Portusuummi sungiusimaneruatit? Qimerluugaqarama ajoraluartumik isigalutit oqaloqatigisinnaanngilakkit, soqutigissanngilat, perorsarluagaagaluarpungami, perorsaasukkami taama oqartarput.
Malissimagamma taamalu aqquserngit taama amerlatigisut ugguunarpiaq ingerlasimavutit. Illit nunanni taama ittunik orpigaqannginnami? Nammineruna tipaa, qitsuit tamaani quineq ajorput. Ikaniittoq allagarsiussaq takunnginnakku. Qitsuit maani queqqusaanngillat. Aamma qitsuttut allagartaqarpoq. Upperinngikkumma nammineerlutit takusarniaruk. Taakku eqqartornagit, tunummut isiginak, nalunngiliuk tunummut qiviartut qanoq pineqartarnersut? Aatsaat iserpara, aamma inuit taakku kikkuusut naluakka, iseqqinnissaa ilimananngivippoq, immaqa ajutoorluinnarnermi aatsaat, soorlu sialliliussaagaanni.
Ullup qanoq ilinera soqutigineq ajorpara, arlaannut iserusuleraangama isertarpunga. Tusarpiuk iserusuleraangama. Qujaannarpunga, taakani pujortarnikuunermik, uatsilaaq. Qanittumi pisiniarfeqanngilaq, tamaanimiuuneraravit nalunavianngilat, pujortagassarsiniarsimaguit allamut ingerlasimassagaluarputit. Tasiliap illua’tungaanut. Taakunga ingerlanianngilanga. Tasiliaasoq nalugakku? Marluliaqappit nalunnginnerarpanga illit qanoq ilillutit ilisarisimassagamma. Kingullermik qanga oqaloqatigaajuk? Kukkusimavoq, alla pisimavaa, illit assigisannik ilisarisimasaqanngilanga.
Ilumoorpunga, atagu nammineerlutit pilutai kunioriassagitit.
Oqaluunniartugut suialaalerpoq. Iluaallaqaaq inissisimaffipput teqeqqumiikkami seqinermullu sammilluarami assut oqorpoq silaannartakillunilu. Orpikkat qitsussunnittut tikkat sakkortugaluartoq issiaqatima tipigissaataa aamma naamalerpara, narlunngunaannarpoq. Ingallugu qanillinaveersaalerpara. Kipisuitsumik oqaluppoq, aallaqqaammut inussiarnisaarlunga akisaraluarakku, kiisa tusarnaartuusaaginnalerpara akuttusuumik niaqunnik angertarlugu naaggaartarlugulu. Ilisarisimasarpassuani oqaluttuarai, ilaquttani, pigisaat susarnerilu.
Ilisarisimasarinnginnakku inuit eqqartugai soqutiginnginnermik akingajattaraluarpara nipangequllugu. Akineq ajorama aperaanga sooq oqarneq ajornersunga. Akivara kipissanani oqalummat oqariassallunga periarfissaqannginnama tusarnaaginnariga. Ingalluni pilerpoq aamma nammineq inuit oqallortuut ilagissallugit nuannarisarinnginnamigit. Oqarpunga assut isumaqatigalugu, malugisimallugulu oqaraangami “sammerusaassaagut”, taava isumaqartartoq: Illit tusarnaartoralutit nalunngisakka oqaluttuarissavakka.
Kakkissarfissulerluni nipangiimmeriarmat pilerpara malugisarsimaneraa qanga suleqatigiit imminnut attavigiilluarlutik sulinermik avataani naapittarallarmata oqaasinnaajusoq una: Tamattagooq aggerniarpugut, taava kina oqaluuserissavarput!
Paaserpasinnanga qiviarpaanga, paasinarpoq inuunermini suleqateqartarsimanngitsoq.
Malugaara oqaluinnartuugami iluamik pujortanngitsoq, pujoortiinnangajappaa, iluasaarullugulu pujua ilummoorunneq ajorlugu, qiteqqutiinnartorlu nunamut igittarpaa isikkaminillu
qamittarlugu. Nungusaatigiinnaleraklcu qimannialerpara, malunnaramimi nammineerluni qimagunnavianngitsoq.
Umiatsiaq isumakkiiginnarlugu sanilera qiviartalerpara, ulloq imaalisareermat takkuteqqinnissaa ilimanarunnaarpoq, takkuteqqissagaluarunimi taarsippat aatsaat saqqummerumaarpoq. Siornatigut ulloq naallugu angalaartaraluarpoq, ulapittorsuunani, ukiunili kingullerni inuiaqatigiit akornanni ineriartornermik taaneqartartoq malillugu aamma taanna sulisitsisuminit ulapaartitaajartuinnalersimavoq akissaatinikkiartornanilu. Nammineq taama oqartarpoq. Maluginiartarpara soorluluunniimmi inuttut sulialittut allatut isigineqarnini pineqarninilu naammagittaalliutiginagu perruualaarutigiinnaraa.
Sivitsunngitsoq qillarimmik teqqialimmik saqqarmiulimmillu nasartaartussaavoq qilernerusarlu atortalerumaarlugu. Kisianni soraarnerussutisiaqalernavianngilaq.
Sooq qungujunnersunga aperimmanga qiviarlugulu aasap anoraasuaata oqortup aqqusaarmatigut nujai takisuut ilingasarluarsimaqisut nutsanullu qerattarsaammik serpartarnikooqisut erfalaallammata siutaata aappaa takuara.
Ilimagalugumi, kiisami uppernarsivara. Taakkuuku ilarsuat. Maani susoruna. Akuttortinnikuugaluarpummi. Paasinninnera malugitinnaveersaarlugu nikuippunga ilasseriarlugulu aggerfimma tungaanut aallarlunga. Tuaviorusukkaluaqalunga mianersortumik ingerlavunga tunummut qiviarnaveersaarlunga. Malippalunngilaanga. Tasiliap kangerliumanertaata illua’tungaanut pigama tunummut qiviarpunga. Issiavik inoqanngilaq. Eqqaalu misissoraluarakku aamma malunnartoqanngilaq.
TARRARSUUTAARNIAQ Tasiliap eqqaa nuannertartigaluni nuannerunnaartutut ilimmat tuaviinnaq kujammut ingerlalerpunga. Sillimmasiisartut illorsuaata tarraa maliinnarlugu aqqusineq angisooq tikippara. Inoqaqaaq. Amerlasuullu akornatigut ingerlaneq iluarisannginniarlugu annertoqqutigalugit ingerlalerpunga. Kiaqimmat kiagulerumananga arriillivunga, pisiniarfiillu igalaavi tarrarsuuteqannginnersiorlugit ilummut itsuartorfigisarlugit.
Igalaaliisartup, tarrarsuutaarniap assinillu sinilersuisartup pisiniarfiutaa tikikkakku taqqamani tamanut sammisunik tarrarsuuteqaqimmat tarrara takusinnaannginnakku tununngagaluarlungalu aggerfimma tungaa tamaat isigisinnaagakku tassani unillunga tarrarsuutit allallu saqqummersitat isiginnaartuusaalerpakka. Pisinianik isersimasoqanngilaq, arnarlu utoqqalisoq kisimi taqqamaniippoq nerriviusallu tunuani pisiassaaluit pujoralaajannguatsiarlugit. Isigineqanngissorigami isumataqarpasigani sulivoq, tarrarsuullu tikikkaangamiuk tarrarsorusaalertarluni. Sigguni oqqaminik masatsertarpai, nutsani iluarsisarlugit isimilu eqqaanni taninnini attuualaartarlugit. Tarrarsuullu ilaminit anginerusoq tikikkamiuk saavanut periarluni sangulaartarluni atisani qimerluujutigalugit sukujoqarpasinngitsigisut tagiartorpai.
Soorluluunniimmi erinarsuataarlunilu sulisoq. Isikkua kisimi utoqqarpasippoq, pissusaalu arnap inuususseruttortup pissusigaa. Tarrarsuleraangamimi sorleq takusarnerpaa, arnaq kiinamigut timimigullu utoqqalisoq, inuusuttunnguarluunniit isumanerluutinik nungullarsaatinillu allanik ilisimasaqanngitsoq nuannaartuaannartorlu.
Neriuppunga kingulleq takusaraa, tarrarsuutimmi assigiinngitsut amerlaqimmata.
Isiginiarlugu oqarasuaat sianersimammat tiguaa, karseerarlu pappialanik imalik tigugamiuk ujarlilerpoq oqaluussanilu saqquminnginniartoq qungujulalluni oqaluuppaa illartarlunilu. Niaqquminik angertarlunilu ileqimisaartortarpoq, oqaluussaatalu qanoq oqarfigisimaneramiuk tassa illariilitsilerpaa. Pappialat qimerlooriarlugit oqalulaariarlunilu oqarasuaat ilivaa illarninilu kipinagu inimut ilorlermut iserluni.
Qungujulaannaq uterami pappialamut allattuilaariarluni pisiniarfiup ilua ujagaqartutut illuni qimerluulerpaa. Atequtini iviangequtinilu iluarseriarlugit qungujulaannaq tarrarsuut angisooq ornillugu. Killinganut pisorlu tarrarsuummi tarraa erserpoq. Arnannguaq inuususseruttorluni piuminarseruttortoq saqqummerpoq, qungujulavoq, nujaasa inissinnerat atissaalu kinguaariit marluk matuma siornagut mutiusimasut assigaat, tarrarsortorlu ilaarlugu nutsani atisanilu iluarsaatilerlugit. Tarrarsortoq oqaluuttutut ippaa, inuusuttuaqqatullu nutaanik atisartaaqqammersutut peqqissaarluni nikorfavoq. Piumaartussanut qilanaarisaqarlunilu pissangarpasippoq. Nuannaarpasinnerata nuannaartilermanga nuannaaqatigalugu isigilerlugulu ataatsimoorlutik toqqarlunga qiviarmannga kanngutsippunga isumaqanngitsut terlinganeerlugit alapernaarsorakkit.
Ittuujummernermik allatut saperama assannik ilasseriarlugit allamut saalerlungalu paasivara tarrarsuutit qillalaarluarnerat iseriattunnguuttoq tunummullu qiviarama takuara nuiarluk seqineq asserlugu aqqusinermut uunga nerutunngeqisumut alanngisitsisoq.
Taamaalisorlu suialaarneq nillertoq alanngup suialaarnera aqqusinermi suialaalerpoq, pappialakujuillu aputip teqqalasarneratut teqqalalerput, allagartat ussassaarutit upperarput. Matut igalaallu iluamik qajannaarsorneqarsimanngitsut matupiloorpallattalerput, aqqusinikkoortullu ilaat natsaminnik nujaasaminnillu annaassiniarlutik niaqqutik assamminnik patissimasalerpaat, meeraaqqallu qamutiminnut qajannaarsorneqarsimasut kappialarpalullutik qiammiartorpalulerput.
Silap allanngoriasaarnera eqqumiiginermik ingerlaqqipallalerama niviarsissap tarrarsuummiittup isigaasa qanoq ittuuneri qivianngitsoorpakka.
Aggerfimma tungaanut anoraasuarmat annertuumik ernumagisaqanngilanga, kanngusuppungali pisiniarfimmi qamani isersimasut sianiginngisaannik takusaqarfigigakkit.
Tuaviorlunga suialaaq assulerlugulu malugilerpara eqqara ilisarnavimmik tarajorsunnilersoq. Aqqusineq manna sissamit ungaseqimmat, sissatuaagaluartullu imartaa tarajukeqisoq nalunnginnakku eqqara qinilerpara taratsunik usisunik qamuteqarsoralugu. Malunnartoqanngilaq. Aalisagaarniarfillu saneqqullugu naamasassarsiorfigigaluarpara, ingallunilu aamma taanna tarajorsunninngilaq. Aalisagarsunnittutuaraa pujuugarsunnik.
Tassami ilumoorpoq: Kingumut qiviaqqittariaqanngilaq.
Maluginiakkakka malugisareerakkit malussaqqinnissara ernumagilerlugu arriillivunga. Tuaviuinnartariaqanngilarmi, eqqissisimaarluni malersorneqartutullu pissusilersorani inuummarinnarnerusarpoq.
Ilumut takusakka taakku assigiinngitsut upperissanerpakka, ilumummi nammineq isinnik takuakka, isikka niaqqumalu ilua ajoquteqanngikkaluarput. Takoqqusummi namminneq naalagaasarput, takorusunngikkaluaraanniluunniit takunngitsoorneq ajornartarput.
Sunamiuna siunertaralugu anguniarluguluunniit taakku imminnut takutittut. Saqquminiartuunngikkaluarpummi. Aatsaammi pingaarutilimmik patsiseqarsimagamik taamatut iliorput. Tupaallatsinniaannarlungami aliikkusersorniaannarlungalu taarnaasiornavianngillat. Eqqarsarluartariaqarpunga sillimalluarlungalu suna malunnarsinnaasoq tamaat qimerloorlugu. Terlinganeerneqaqqikkusunngilanga. Inuuninni terlinganeerneqartarnikka naammaqaat.
Aqqusineq aqqutigerusutara nuigaluarlugulu allamut sanguvunga takugakku tassani illut killormut sammiveqartut.
Allakkut aqqutissaqannginnama seqernup sumiinnera paasiniarluaqqaarlugu alanngut alanngiumaartullu, tarrat tarranngorumaartullu misissorluaqqaarpakka. Ajunngitsuliorumatuut Aqqusernat ikaaqqaariarlugu seqinersuaq saallugu Ajortussarsiorumatuut Aqqusernata tungaanut tuaviuuteqarnanga sanguvunga, nalunnginnakku taakanermiut takugaluaruninnga ilisarinavianngikkaannga. Qaammatini kingullerni avammut saqquminiarunnaarlutik isersimaannalersimapput, ullut kingulliit ajortunik annertuunik pisoqarneq ajorpoq, amiilaarnartuliorsimasut tujorminartumilluunniit iliorfigineqarsimasut ikiligaluttuinnalermata taakku sammisassakilliorlutik tujormilersimapput, atorfissaaruttutullu imminnut isigalutik ajortoornermik pisimasunillu avaanngunartunik pisoqaqqinnissaa qilanaaralugu utaqqiinnarpaat.
Ajortunimmi pisoqaraangat nuannaalertarput, eqeerlutik ulapilertarput, silortuumasullu allat assigalugit tamanit tamaannga aggiasarput amerlasoorsuullutik imminnullu saassuttaqattaarlutik uumasup asiulerluni neqaata tipaa naamasaramikku.
Unillunga naalaaraluarpunga qilallu illut portusuut akornatigut takusinnaasara tamaat qimerloorlugu. Tusagaqarnangalu takusaqanngilanga. Soqarsimanngilaq.
Sillimaannarpunga, timmiarsuimmi taakku nipikillutik siorsulaannguartumik suluppalullutik timmisarput, nunamiillu isigalugit timmissatut allatut kusanarlutik isigiuminaraluarput, mianerisariaqarlutilli suna tamaat qulaanit isigisinnaagamikku amiilaarnartuliorsimasunik pisimasunillu avaanngunartunik takusaqaraangamik erniinnaq aarsaartaramik mikkalerlutillu. Takusakka kingullit pualaqaat.
Ullumikkulli malunnartoqanngilaq. Nunanut allanukarsimapput, tappeqigamik qingareqalutillu. Miffigisatik suerutivitsinnagit qimanneq ajorpaat, tingeqqittarlutillu aatsaat saanikuinnanngorlutik qarsoraangata avataaneersunut takujuminarsillutik.
Naluarsi qarsorninngortut takornarianut tuniniartarneraat.
Suluppalummik tusaasorilerama illup qarmaanut attuutivillunga tulappunga qulaanit takuneqarsinnaajunnaarlunga.
Suluppalunngilaq, naapikkusunngisaraana aqqusernup illua’tungaatigoortoq malugigiga. Imminut naammagerpasilluni perroorluni pisulluarpoq. Saneqqutani qiviarneq ajormagit takunavianngimmanga neqaarniap igalaavinut itsuartulerpunga. Taqqanna aamma siloqaqaaq. Pisiniarfeeqqamut atuagassianik, aviisinik pujortagassanillu nioqquteqartumut iserpoq, animmallu takuara aviisit arlalissuit pisiarisimagai misissorniassagamiuk ullumi atini ilanngunneqarsimanersoq.
Qimagummat pisiniarfeeqqap igalaaviniittut aviisit isiginnaalerpakka. Qanittumi maani eqqumiitsunik pisoqarsimanngilaq. Qinikkat naalakkersuisullu kisimik saassutarineqarput. Tamanna nutaarsiassatut isiginngilara. Ullup ilaa aviisinik naammattuuissaguma eqqissillunga atuarumaarpakka. Nutaarsiassaanerakkat tamangajammik ippassarnisaagamik soqutiginanngillat. Pisoqalisareeramik asiulerlutik tippattareersimassammata paasinngikkukkit ajunnginnerussaaq.
Aasareqimmat nutaarsiassat asiusalereerput. Pikkorissunik tusagassiortoqanngimmat asiujaartarput. Taannaqamiuna pisiniarfeeqqap eqqaa niviugaqartaqili.
Pikani portunerulaami igalaami takussaavoq kigutit nakorsaata suliffia. Igalaavi ersinngiusattunik ippernarsiutitungajak ittunik saagoqartaraluaramik saaguersimapput. Sulisoq naakkigilerpara. Silageruttortoq arnap qanipalaava aatsangaqisoq tikivillugu suliaraa.
Ukiorpassuit ilinniarsimagaluarluni taama avaanngunarpalutsigisumik maajunnarpalutsigisumillu suliaqarpoq. Ulloq naallugu inuit qanipalaavi tipittut kigutaallu asiunikut suliarisarpai. Aningaasarsilluartarnissaa ilimanaraluarpoq, suliuartuugamilu qanoq ililluni aningasarsiarpassuani nuannaarutigisassanerpai. Igalaava ammammat suaarfigerusukkaluarpara: Qimaaniarit! Taqqanna qimallugu sila nuanneqaaq aneersuarniarit!
Isummama apuuffigisimammani qiviarpaanga, nuannaarpasinngilaq, usoruttutut isikkoqarmat naakkigiummerlugu aalateriffigaara eqqaralu tikkuartorlugu sila malugeqqullugu. Tunulluni tarrippoq. Suliani qimaannarlugu anissanersoq qamagaluassavara. Inuit naakkinartut amerlaqaat.

EQQAASSUTISSAQ
Eqqaassutissaq eqqaqqutilerakku eqqaaniarlugu eqqaalerpara eqqaassutissaq eqqaamaqqusissuteqarsimappat eqqaamaqqusissutaa eqqaamanagu. Imminut eqqaamaqquvoq. Saviminermik timeqalerluni napparissilluarsimagami kakkanniarpalulluni siunissami piumaartussanik ilisimasaqartutut illuni napavoq. Inuugallaramimi nikanartuugami illaruaatigineqartarlunilu taama nikorfaaritsigaluni perroorpasitsigalunilu nikorfasarsimanissaa ilimaginngilara. Inoqatiminuunngitsoq naalagaasunulli, oqaasissalinnut pissaanermillu iperaajumanngitsunut qujanarniartuusimavoq, isumaqataajuarlunilu kiffartorluartuugami saqqarmiulerneqartarsimavoq, taakkulu eqqaassutissami inuttaanit pingaarnerungajallutik saqqumipput.
Pissusia kinguaavisa soorunami kingornussimavaat, kinguaariinnilu arlalinni qanoq ittorpiarnerat malunnarsiartuinnarsimalluni. Siuaasartik kisiat toqqammavigaat, namminerlu naammaannassusertik toqqorsimaarniartutut illugu qanoq piallallutillu siuaasartik taanna saqqummiuttarpaat. Nikanarsigaluttuinnarnertik isertorniarlugu saqqumilaarusukkaluarnermilli ukiut ingerlanerini siuaasamik, siuaasaartukkamik, tamarmimmi aak aqqutigalugu kinguaajunissaat ilimanannginnami, eqqaassutissalerneqarnissaa anguniarlugu sulissuteqalersimapput kinaassusertik allanut takoqqullugu paasequllugulu.
Inuilli amerlanerit eqqaassutissanik uleersinerup nalliuttorsiualaarutigineqartarnerinik nuannarisaqarluartuugamik isumaqataalersimapput tapersersuilerlutillu.
Eqqaassutissap tunngaviani ujaqqami allagartanik atuarsinnaasunit takuneqarsinnaavoq qinersingajalernerit arlaanni eqqaassutissaq una uleerneqarsimasoq. Takorloorluarsinnaavara qineqqusaarumatuut tamarmik, imminnut ajattaatiinnavik siulliuniullutik oqalugiaqattaarsimasut oqalugiarnermillu sivisussusiat nersualaarinerullu annertussusaa unammissutigiinnavissimassagaat.
Nersualaarinnillunimi oqalugiartartunut soqutaaneq ajorpoq kina pineqarnersoq. Oqalugiarnerup nalaani oqaluttoq pingaarnerpaasarpoq, oqaatsit anitani imminerminut tunngasinnaanngortillugit aniatittaramigit.
Nersualaarutit malunnartumik ingasattajaartut ataasiinnarmik siunertaqartarput: Kina pineqarnersoq soqutaaneq ajorpoq, oqaaseqartumut tusarnaartunullu tunngasarluni. Oqalugiaatertillu torrallataappat tusarnaartut tamarmik eqqorneqartutut misigisimasarput oqaaseqartorlu inutsialattut qinertarialittullu isumaqarfigilertarlugu.
Eqqaassutissarli napparneqarmat nersualaarineq unitsinneqarsimanngilaq. Aqqusernit illoqannginnersallu inuup taassuma aqqanik atilersorneqarsimapput. Atuakkat atuarfinni ilinniarfinnilu ilinniutit atuakkiarineqarsimapput, meeqqallu ilinniartullu pinngitsaalisamik inuup taassuma qanoq inuusimanera kikkullu kinguaarinerai ilinniartalerpaat, sooraarummeerutigisalerlugillu.
Nersualaarinnikkumatuut karakteerigissutigisarpaat nersualaartikkumatuujusaramik.
Eqqaassutissaliisimasut eqqaassutissaligartik eqqaaniarlugu eqqaamaqqullugulu eqqaassutissaliisimanngillat, imminnulli eqqaamaqqullutik eqqaassutissaliorsimallutik.
Eqqaassutissalerneqarsimasullu kinguaavi ajoraluartumik nungukkiartunngillat amerliartuinnarlutilli.
Eqqumeequtigaa eqqaassutissap killingani issianiaraanni aatsaat tunullugu issiasariaqarami, kaajallallugumi issiavilersorneqarsimagami tunummut sammisunik. Ingikkaanni eqqaassutissaq tunuttariaqarpoq. Imatut isumaqarnerluni tassani issianiartut eqqaassutissamut ilannguttassasut?
Issiavinni allagartaqarnersoq misissoraluarpara, imaassinnaammammi eqqaassutissiunneqarsimasup kinguaavi kisimik tassani issiasinnaassasut. Soqanngimmat tamakkununnga ilaarusunngeruttorlunga ingippunga eqqanniittullu isiginnaalerlugit.
Illoqannginnersaq ammalortuuvoq, paasilerparalu eqqaassutissamik isiginninniartut avungaraallak pillutik aatsaat issiasinnaasut. Ammalortormi kaajallangajalluni illut killingisigut issiavilersugaavoq, ungaseqimmatalu taakanngaannit eqqaassutissap allagartai atuarneqarsinnaanngilat.
Angutit marluk oqaluullutik issiapput eqqaassutissarlu soqutigerpasinnagu. Saneqquttoqartaraluarpoq, eqqaassutissarli qiviarnagu ingerlaannartarput. Ataasiakkaat qiviariarlunga eqqaassutissaq qiviaraanngassuk nipaatsumik ilassisarpakka taassuma ikkunneqarsimaneranut pisooqataannginnera paasitinniarlugu.
Arparusaartartut ilaat saninnut pilluni issiavik patillugu ammut saalluni nissuni talinilu tasitsalermagit nipitoorsuarmillu anerterilluni ajortilersoralugu aperigaluaranni ikiortariaqarnersoq, akivoq ujalluni nukinilu tasitsarini. Kiagulluni qasorpasimmat ingilluni qasuersissasoriniarlugu arpaannavik aallaqqippoq. Ungasilliartornerani ata anertererpalunnersuata nipaa.
Naggatissani angumerissaqqaarpaa tuaviungaarami. Qaangiuttorlu takulerpakka inuunerup naggatissaanut qaninnerit, angutit utoqqaat marluk, nikuissimallutik qerataqalutik qanilliartortut. Takkuttussaq kinaanersoq siooragisimaqigamikku unillutik aggersoqarnialeqimmat eqqartik tamaat qiviaqattaaqqaarlugu ikaarput. Meeqqatut ilisimagamik tasiunngikkaluarlutik, imminnut ajaappiaralutik. Aappaata aappani taliagut tigullugu, aappaatalu ajaappissaminik tutisassartik sikorlaakkut tuumik toortartutut illugu ikaarput.
Tutsarissuujunnaarsimagamik nipikisaarnatik eqqaminniittut soqutiginagit oqaluupput. Naluara oqalunnerat oqaloqatigiinnermik taaneqarsinnaanersoq. Malunnarpoq arlamik oqalunnera qanorlu isumaqarnera soqutiginagu oqaluttut. Oqalunnerat nipiliornermik taagaanni pitsaaneruvoq. Anikkusutatik aniorarpaat, tusaaneqarnissartik akineqarnissartillu soqutiginagu. Kisimiittuusut kisimiittunngorsimasulluunniit nalunanngilaq, inuusut oqaloqateqarpiassanatik, nipiminnillu tusaajumasunik naammattuuillatuaraangamik killissartik puigorlugu oqalulertartut.
Nipitungaarmata tusarnaarnianngikkaluaraanniluunniit qanoq oqaaseqarneri, sunillu eqqartuineri tusanngitsuugassaanngillat.
Utoqqaat eqqartugannaavi, qangaanerusoq pisimasut nalitsinnilu pissutsit ajortikkiartuinnarnerat suullu tamarmik akitsoraluttuinnarnerat sammerpaluppaat. Tungaannit suialaarmat tarajorni naamasinnaavara, qivialaarakkilli malugaara amii puulukip neqaatut tarajortikkatut qalipaateqalereersimasut.
Tusartakkakka atuartakkakkalu malillugit paasisorisimagaluarpara sorsunnerit nalaani pisartut quiasuutissaanngitsuusut. Ikkuli sorsunnerup nalaani pisimasunik eqqartuillutik pikkunavimmik illartarput. Sapiitsuliarpassui amerlasimaqaat, paasinarpormi angutit uku utoqqaat taamanikkut akiuuteqataasimanngikkaluarpata sorsunneq suli ingerlasimassagaluartoq, akeqqaminnillu taagugaat kikkuusimagaluarnersut ajugaasimassagaluarlutik.
Atuarfimmi ilinniartitsisorinikuusakka uumitsaappakka ikku inuit marluk taama oqaluttuarisaanerup ingerlanerani pingaaruteqartigisimasut pillugit oqaluttuussimanngimmannga.
Naamik, naamik. Isivinnik iseqaraanni qivialaaginnarlugit takuneq ajornanngilaq angutit taakku marluk inuunerat misigisaqarnartorsuunani ingerlasimasoq. Ukiorpassuarni, ullut tamaasa assigiiaaginnarmik suliaqarsimarpasipput. Pissanganartunik misigisaqassanatik, ajorsaateqaratik, allatullu oqaatigalugu pilluarlutik inuusimapput. Inuunerminnilu sivisoqisumi pissanganartorsiatuarisimavaat sorsunnerup nalaani pisimasut. Taamani inuunermi ilaanni sivikitsumi angutivittut piginnaanermik pigisaqarlutik misigisimavaat, ukiulli ingerlanerini tusarsimasatik namminerlu misigisatik akuliutsikkiartulersimallugit, naggataagullu ulluminni kingullerni pisimasut tamaasa nammineerlutik misiginikuusorilersimallugit.
Nalunngilaat ullutik nungulersut, taamaammallu ullumikkorpiaq pissutsit paaserpiarsinnaanngisatik assut ajoralugit. Suna tamaat seqummakutut isigaat akeqqersimaarfigalugulu. Oqaluppalunnerisigut tusaasinnaavara isumaqarpaluttut namminneq nunguleramik aamma nunami maani inuuneq nungulluaannartariaqaraluartoq. Ungagisimagaluarnermik nungoqatigerusuppaat.
Qiviallattaarlugit seqernullu illuariartornera najoqqutaralugu malugilerpara angutit taakku malunnartumik eqqaassutissamut qanilliartuinnarlutik arriitsumik milugukkiartortutut ittut. Oqartarnerat akuttusiartorpoq nipaallu saviminaarpalussigaluttuinnarluni sakkukilliartorpoq anertikkarpalunnerallu tusarsaanerujartuinnarluni.
Ilaliukkusunnginnakkit, sulimi naammasserusutakka takorusutakkalu amerlaqimmata, saqqumineranni nikuippunga illoqannginnersarlu ikaarlugu issiavimmut allamut ingillunga tassanngaanniit qanoq piniarnersut isigilluarumallugit.
Eqqaassutissaviunerlunimi?
Issialerlungalu paasilerpara illoqannginnersap uuma ataa tamarmi itersaliarujussuusoq ujaqqanillu kipparissarluarlugit piiarneqarsimasunit qallersorneqaannarsimasoq. Taannaqamiuna biilit ingerlaffigigaangamikku sukkaallisartut assakaasuisalu nipaat akisuarpalungajallutik sullorpaluttarlutik. Angallatillumi angisuut oqimaatsullu aqqutigineq ajorpaat, angutillu utoqqaat ikaaleramik assut mianersorput. Nalusimannginnamikku.
Illoqarfimmi marloqiusaagami. Saqqumisoq saqquminngitsorlu.
Taamatulli oqarneq kukkunerusinnaavoq. Marloqiusaannaanngilaq, uumassusillillu allat assigalugit ataatsimut isigisariaqarluni, takussaasuinnaq pinnagu saqquminngitsorli ilanngullugu. Uumassusilik uumassuseqartuaannarsinnaanngilaq saqquminngitsortai soqutiginngitsuusaassagaanni.
Illoqarfik najugariuminarpoq, ingerlavigalugulu nuannerluni isigiuminarlunilu. Uumasumut kusanartumut asserssuuneqarsinnaavoq. Pitsaasunik nioqanngikkuni oqilanavianngilaq, nerisassallu naleqquttut nerisinnaanavianngilai aqajarugissaanngikkuni erlavigissaanngikkunilu. Suna tamaat pigaa, uummaarinnissaminullu tunngavigisani tamaasa ajunngitsumik naammassisimallugit. Isigiinnarlugu naammanngilaq, ilisimasariaqarpormi taama najugaqarfigissallugu naleqqulluartigisuuneranut patsisit amerlaqimmata.
Utoqqaat sumunnarnerat paasinagu tammaavakka. Nikinnanga issiaannaraluarpunga allamullu qiviaqattaarnanga.

KOMMUNEP INALUGARSUI
Inuppassuit eqqagaat, sinnikui allallu atorunnaagaat sumut pisarpat. Illoqarfik inalugaqarpoq, tamakkulu nunap ataani sullorsuarnut assaassaapput. Kuuffiit inalukkatut ipput, erngup aqqutai taqaallutik sarfallu aqqutai sianiutaallutik. Unami atinniittoq itersaliarsuaq suugami? Taakkununnga aqqutaava? Ikersualuunniit maminneq sapersoq? Kiaana illoqarfik ikileramiuk? Tasamani erngup sarfallu aqqutaat kipineqarsimappata illoqarfiup taqarsuaa kipineqarsimassaaq arriitsumillu aaveriartorluni.
Taamaannerpami? Taamatummi ilinniartinneqarpugut. Ilinniakkalli tamarmik ilumoortutut isigisariaqarnerpat?
Nunap iluani najugaqartoqarsimavoq qaavanut qaqiuitsumik. Uumasorujussuaq tasamaniigunarpoq illoqarfiup nukinganik milluaasoq. Ilaatigut nipimik kallernerup qanngulunneratut ittumik tasamaneersumik tusaasoqartarmat. Ajunngilaq, ulloq imaalereermat tasamanermiut naapinnavianngilakka.
Sillimannginnama sequnngerlunga issialerpunga. Ingeqqaarsimalerama issiaviga manngeraluarluni issiavigiuminarsivoq imaannaq qimannissaa unganarsilluni. Paasereerparami sumiillunga, sumunnarnissaralu nalujunnaarlugu.
Saneqquttup taakku ilaat sininnerarpalummagu uippunga takullugulu arnap utoqqannguup angut inuusuttoq sukuutsiminik assakaasulinnik sukaterisoq oqarfigigaa. Quersoriarlunga qiviarsarakkit qiviarmata aalateriffigaakka, uumasungalu paaseriaramikku tuaviutsallutik avissaarput. Arnatoqannguup annilaangarpasilluni isigimmanga eqqissisarniarlugu qungujuppara, aperingajapparalu qunugeqiguninga sooq saninniiginnarnersoq. Arnanilli utoqqarnik pisariaqavitsinnagu annilaangasaarineq ajorama nipangiinnarpunga. Itummakka takutippakka sakkoqannginnera isumapiloqannginneralu paasiniassammagu.
Annilaangarpalunneruliinnarluni tatamilluni eqqaassutissap tungaanut ikaalermat oqarfigileraluarpara qaninngoorpallaaqqunagu millugussaanialeqimmat, utoqqapalaarli inoqamminik taama tatigisaqarpalunngitsigisoq ajortuinnarnillu isumaqartitserpasimmat isumakkiiginnarpara taamaattupalaat ikiliniassammata.
Eqqaassutissarmi alliartuinnartutut ippoq.
Ajoraluartumik saneqqutiinnarpaa malinneqarsoralunilu tunummut qiviartarluni. Utoqqarmut parnunnikussilluni saloqaaq, taamaariaramilu assut angallarippoq. Ajaappiaqanngilaq Adidassinillu kamippaqarluni. Taskini takisuumik pituutalik erlinnartuutiminik imalik nammatani qungatsiminut tuiminullu qajannaarsimavaa tillinniarfigitinnissaminut ujajaaffigineqarnissaminullu sillimareerluni. Nuannarinermik tusaanavianngikkaanga inequgiummerlugu tungaannaanut qatimaaffigaara.
Angallattut soqutiginagit sukkalisaaginnarpoq tunginnut qiviartarluni. Qanormita eqqarsarpa. Ilimasussimagaluarnerpa taskianik arsaassaginni niaquatigullu anaariarlugu uppippat qatigaatigut kiillugu taarnersamut pullatissaginni tassanilu pinngitsaalillugu?
Isigiinnarpara, illup teqeqquanut tarrilerami qiviarpoq, soorluluunniimmi pakatserpasittoq.
Immaqa taaka utaqqisukassaagaluarpoq.
Illu tarriffia isigiinnarakku takulerpara najugaqarfiit quleriit qummut pingajuanni aneersuartarfittalimmi matu ammartoq, arnarlu neqqaarilluni inuusunneroqisoq, aasaaqimmammi seqinnerlunilu, atisakisaaqaluni anillattoq. Qaninnerusumiikkaluaruma isikkivigissagaluaq. Tunginnuinnaq isigivoq, qaatiguunilu peersimagaluarlugu taskini iperarsimanngilaa.
Naluara qanoq sivisutigisumik immitsinnut isikkunnerluta, seqinerlu avunga pereersimasoq inngiagilerlugu assannik teqqissertungalu uattorluinnaq iliorpoq. Aalariassanani nikorfavoq, nujaaluunniit suialaami erfalanngillat, ungasissumummi isigisut utimut isigisarmata.
Tipimik ilisarnartumik naamasaqalerama paasilerpara tassaasoq assatarsuaq illoqannginnersap ataaniittoq suugaluarnersoq. Sunaaffa uumassusilissuaq illoqarfiup taqarsuarinngisaa, inalugarsuali kittorarsimaqisoq.
Illoqarfiullu inuppassuarnik najugarineqartup ilumiorpassui igitassat asiusimasutut tipillit tasamani itersaliarsuup naqqanit saqqumiinnalersimapput. Tipersuarmi naamasassaalereersimavoq, sakkortusiartuinnarmallu tamaana maralluusarsuaq saqqummerluni tamanut tamaanga kuulinnginnerani qimaalerpunga.
Issiasimanermik qitera annernaraluartoq soqutiginagu illoqannginnersaq tunullugu qimappara. Suialaarneq silaannaritsitsisoq assuataarpara, tipipalaaq naamannginniassagakku. Arlalinnik naapitsisaraluarpunga sianigisaqaratik illoqannginnersap tipipalaallu tungaanut ingerlasunik, oqarfiginerli ajorpakka siuniminni misigisassatsiarsuinik arsaarumanagit, nalunnginnakkumi inoqamminnik isumaginninniarpallaat angusatuarisaraat misigittaatsorsuarnik ilaqalerneq. Maralluusarsuarmik tipittumik takugunik oqaluttuassaqalerniarumaarput.
Qassinngornersoq naluara, nalunaaqutaqannginnama. Ajunngilaq.
Kina taama aasaritsigisoq qassinngorneranik paasiniaarusuppa!
Uumassusilissuup inalugarsuata imai kissarsimaqimmata aqqusineq tummagara kissatsikkiartortoq malugaara. Kiagulerpunga, tipipalaalli suli angunngilaanga. Aqqusinermut qiserama qisera erniinnaq nunguppoq soorlu tassa kissarsuut ikumasoq qiserfigalugu, qaqqalluunniit innermik anitsisartup qaavaniilluni. Tassanimi tummaarisaq kissangaartarami appelsinalluunniit qalipaa miloriukkaanni erniinnaq qernertuinnanngorluni qiluttarpoq.
Takusassakka takoreerpakka, tusagassakkalu tusareerlugit oqaasererusutakkalu tamakkingajalerlugit. Takusassannik, tusarumaakkannik oqaaserusutannillu nutaanik takkuttoqarnissaa ilimagiunnaarpara taamalu pisoqarnissaa neriuutiginagu.
Nipangiuitsungajaagaluarlunga oqalunneq sungiusimarpiarunnaarsimavara. Oqara atujuinnermik qerattartutut ilisimavoq, taamannarsuarlu peqqaarlugu aatsaat aqilisarluni, amerlanertigullu nipit oqaatsillu anitat isummanit oqaatigerusutannit allaanerusarput paasinerlunneqartarlutillu. Oqaloqatigisartagatuakkalu sianiitsutut paasitikkuminaatsutullu isigerusunngilakka, uffa massa ilarsui taama ikkaluartut. Nassuiaassiutigalungalu oqaluussaqarneq nuannarisarinnginnakku eqqumiikajaatut eqqarsaatituaminillu paatsiveeruttoorsimasutut naatsorsuutigisariaqanngitsutullu isigineqartarpunga. Taamaariaramalu alarsimaarniaannarneqartarpunga. Qujanaannartarpoq, imaallaat akornusersorneqarnanga inuuvunga. Allanit saaffigineqarneq ajorpunga, uangalu attaveqarfigisariaqakkakka kisiisa attaveqarfigisarlugit.
Inuup inuunermini angusinnaasaasa annerpaartaat angujuminaannersaallu angusimavara: Piumasaqanngilanga piumaffigineqarnangalu, neriuuteqanngilanga neriuuteqarfigineqarnangalu, anguniagaqanngilanga, maqaasisaqanngilanga maqaasineqarnaviarnangalu.
Uannuinnaq isumagalunga inuuvunga.
Kommunep killeqarfia qaangerpara sunnguamilluunniit malunnartorsinanga. Illoqarfik ataasiugaluarluni kommunenut arlariinnut agguataarneqarsimavoq qinigaarusuttorpassuit qinigaaqqullugit allaffimmiorpassuillu suliffissaqartinniarlugit. Ingerlatseriaatsinik assigiinngitsunik siunertalinnik kommunet assigiinngitsut ingerlanneqarput, ilaallu tigumatunerugamik sipaarniuteqartarput eqqumiitsunik. Soorlu ambulancenik peqarumanngillat, taamaammallu tassanimiut paasigaangamikku iluaallilerlutik uummatiminnilluunniit unittuulerlutik taava arpaannaq kommunep killeqarfia qaangerniartarpaat nalunnginnamikku taakani aatsaat ikiorneqarsinnaallutik.
Illoqarfik inuttut isummamigut allanngorartitsiuarnermik nappaatilittut ippoq. Ilaanni aliasungaarnermik qerattaannaqqasutut ilisarpoq ilaatigullu uniffeerulluni sakkortuumik sarfarsiorsuataartarluni, suna tamaat sapinngitsutut ilisarlugu nuannaarujussuarnerlu kisiat inuunerilertarlugu. Taamaattumik ullaakkut iteraanni ullormut siunertarisaq suna anguniarneqassanersoq nalunartarpoq, ullullu sinnera taamaaginnassanersoq naatsorsuutigineqarsinnaanani.
Inummik taama nappaatilimmik nuannarisaqaraanni sungiutiinnartariaammat illoqarfik najugaq nuannarisaq ungagisarlu taamatut misigissuseqarfiginngitsuugassaanngilaq naammagittarnermillu annertuumik takutitsinngitsoorfiusinnaanani.
Eqqarsartaatsimigut malunnartumik nappaateqartuusilluni suliarisartagai pilersaarusiarisartagaalu paatsiveqanngitsutut ittarput naatsorsuutigiuminaattarlutillu, taamaakkamilu sungiusimalluartinnagu paatsuunganarsinnaavoq kukkuluttorfigiuminarlunilu. Iluaqutaasali ilagaat massakkorpiaq iluaqutigiligara, kommunekkuutaartunik inalugarsuaqartiterami, arlaannilu ajutoortoqarsimappat kommunemut allamut qimaapallakkaanni ajutoorsimaneq ajoqutigisariaqanngilaq.
Kommunemut allamut pigama pissangajunnaarpunga. Nalunngilara tassani ajutoortoqarsimanngitsoq, kommunep taassuma ilaminit piitsuunerugaluarluni atortut tamakku nakkutigilluartuummagit aserfallatsaalisaralugillu. Illoqarfiup ilaa manna, pisoqartaa, avataaneersunit nikagineqartaraluarpoq, perruualaartunit najukkamikkullu allagartarissaarumasunit najugariumaneqarpiassanani. Najugaqartunilli ungagineqarpoq, oqartarput allamut nuukkusunngivillutik. Illoqarfiup ilaani tamaani najugaqartut inussiarnersuusutut oqaatigisariaqarput. Inuit kikkut tamaasa tikilluaqquaat, pingaartumillu kommunenit allanit ajattugaasut.
Maanimiutoqqat sivisuumillu tamaani najugaqarsimasut soorunami sumiorpaluuseqarput, aalajangersimasunik oqariartaaseqarlutik avataaneersunit paasiuminaatsunik paatsoorneqartartunillu. Nuannaartorinnillutillu kakkanniassallutillu issuaaniaarsuttaraluartut erniinnaq kikkuunersut paasisarpavut.
Pingaartumik kimmut kangimullu ikaartarfeqalernitta kingorna allamiorpassuit tamaanga nutserput, sunarpiarlu patsisigisimaneraat nalunarluni. Inuimmi ataasiakkaat assigiinngitsumik patsiseqarlutik nuuttarput. Illoqarfipput kajungeralugu ornigarpaat tusaamagamikku allanik akuliuffigineqaratik uparuartorneqaratillu inooriaaseq namminneq qinigartik inunnguuserisartilluunniit najoqqutaralugu inuusinnaallutik. Narrujuummisinneqarnerlu ajorput.
Tamakkulu inuit, avataaneersunit illoqarfimmut tamaanga uparuartuutaallutik ilisarnaataatinneqartartut, imminnut nassaarigajuttuupput aalajangersimasunillu sila qanoq ikkaluarpalluunniit katerisimaartarfeqarlutik. Nippassimaarlutik ataatsimoorrattorpassuit saneqqutileraanni tamaanimiorpaluttumik ataatsimilluunniit tusagaqarneq ajornarpoq.
Ajuallatsinniarlutit taama oqanngilanga. Uangaana qaammaasakinnermik sianiinnermillu isumaqartartunga inuit ilinniagaqartartut ilisimatusartartullu qaquguluunniit suliffittaarniarniassagamik inuussutissarsiutigilersinnaasaminnik. Sunami siunertaralugu ilisimatusarpit, tassa tamakkuninnga soqutigisaqarnerit piinnarlugu? Allatut oqaatigalugu: Sukisaarsaatigiinnarlugu? Perorsarluagaagama arnat qassinik ukioqarnersut aperineq ajorpakka, naamik tusarusunngilakka. Kisianni isikkut utoqqatserpunga takuinnarlugu oqarsinnaavunga, kamaatissanngilarma, kina taama utoqqaatigisumik atorfinitsitserusussammat. Illit atorfik taanna pigaluarukku inuusuttut peruttulernerit inangiinnassavatit. Ilumut. Ilimanarami, uivit aningaasivini soraarnerussutisianilu kisiisa angutaassutigilersimavai. Naakkinaq. Illinuna pigikkit. Tamaanimi suit. Sunaana qamaviuk. Isumaga paasigunarakku oqassanngilanga. Perorsarluagaaqigama.
Sooruna illarnerit taama nipitutigisoq. Unillutit.
Kinaanera sulerineralu oqaatigissanngilara. Kakkaqiguit eqqoriarniaruk. Isertuutinngilara. Illinuna siulliullutit oqaluutilerimma. Issiarusaaginnaraluarpunga. Isumaqarpit inuit naapitatit tamarmik oqaloqatigiumannittuusut? Soqutiginarsoreqigavit? Inussiarnisaarnerunngilaq, alapernaaserneruna. Ja, ja, Kaasarip Atisartaavi. Soormi nalunngisatit, ilaquttatit sanilitillu misissugareriarlugit soraarummeerutigalugit allaaserinianngiligit. Atii ilannguttarlugit. Aarit, inoqatitimmi uumasutut misissugassaasorinngikkukkit sooq apersorpinga?
Suusorigamma. Naluippara ilisimatusakkatit sumut atorfissaqassanersut. Nalunngiliuk? Oqarfigissavakkit? Ativit sioraani naalisakkanik taaguutitaarusukkavit, allamik naamik.
Ilinniakkatik tunngavigalugit sulisut taqqamani sulipput. Suliamik inernerat takusinnaavaat. Isumaqaravit utaqqisut allat ingiarlugit tullinnguutissallutit. Aningaaserivinnut isiuitsungajaagama naluara. Takoqqinnissarput ilimananngilaq, ornittakkavummi assigiigunannginnamik. Oqassanngilanga sumunnartarlunga. Jo, ornitassaanngitsup tungaanut ingerlavunga. Ornitassara tikereernikuuara. Ornikkusutaralu oqaatigineq ajorakku atamanna ilinnut oqaatiginngikkiga. Illit ornitassat, ornikkusutat orninniaruk. Usorisaqajuitsuuvunga. Ajunngilaq eqiasunnermik taaginnarniaruk. Oqaaseq taanna nalunngisatuarsuit paasisinnaasatuarsuillu atuinnaruk. Maani sunngitsunik unataasoqarneq ajorpoq, ersissanngilatit. Kiap unatassammatit. Timikkut unatartinneq tarnikkut unatartinnermit soqutaannginneruvoq. Illoqarfiup ilaa tamanna qununartoqarsorigukku soormi maaniippit. Nej, nej, sumi najugaqarnera oqaatiginiarnagu oqarfigereerpakkit. Taavunnarneq eqiagivillugu eqiagaara. Kisimiillutit pisunneq quilertagigukku bussit aajikku. Soorunami utertulissavaatit. Pujortakkat qiteqqutiinnartoq igittarakku illit kisivit maani mingutsitsisarputit. Sukujoqaqippat sukujuit amerlisaannarpatit. Kiisami isumaqatigaakkit, radiomi, TV aviisimilu nunani allani pisimasunik nalilersuillutik isumasiuisartut pikkoreqaat. Suut tamaasa qanoq qanorlu ilioraanni ajunngitsumik inerneqarnissaat nalunngilaat. Ajunnginnerussanngila nunarsuarmi tamarmi naalakkersuisut qinikkallu soraarseriarlugit taakku oqaasissaqartunngortikkaanni. Sunami tamaat nalunngitsutut illugu oqaaseqartarput. Allaanngivipput aappariit utoqqasaat meeraatsorsuit perorsaanissamik qanorsuaq ilisimasaqarsorisartut.
Illoqarfiup ilaani maani najugaqanngilatit nipangerit. Innga kinaanersoq ilaa nalunngilat, ingerlalluangaarami. Qinernikuunngilara. Naluarami tamaani qinigassanngortittarsimanersoq. IIlaatiginngilara, qungujuinnartungaana, inunnimmi taama ittunik takusaqaraangama nuannaalertarama. Ukiorpaaluimmi inatsisartuni ilaasortaasimagaluarpoq, kingullermillu qinersinermi qinigaanngitsoorluni. Naakkinarsiinnarsimagaluarpoq, massakkullu tusaamanarpoq ikani inissiani najugallit peqatigiiffianni siulittaasunngorsimasoq. Qutsannaqaaq, inuimmi taama ittut arlaannut qinigaaffeqaratik siulittaasuuffeqanngikkaangamik inuunerat allanngortarpoq. Isigilluariaruk, saneqqutani tamaasa ilisarisimalluakkamisut ilassiorpai inussiarningaaramilu aqqusineq tutisassaat aluttunngersaallugu. Sutorsimanngilaq, qinigassanngortissimasoruna.
Ilinniagaqarsimasunimmi upperisaqartuugavit tamakku isumaqatigissavatit. Qinersisarneq akissaajaataaginnarami? Qanormi ilissi iliorassi. Torrak, qinersinermi aalajangerparsi qinersisarneq pisarioqimmat iluamillu iluaqutaanani atorunnaarsiinnarniarlugu. Ingerlatitsisorsimi tusaamanarpoq aningaasarsiornerup tungaagut ilisimatuujusoq. Taamaattorsuaraasit, allat aningaasaataannik qanoq atuinissaannik nalunngisaqarniartorsuaq, ilitsersuussiniaannavissoq, pinilu nammineq paatsiveqartinnagit. Qanoq ililluni tatiginassagami. Taamami pikkoritsigiguni sooq taama ittumik suliffissarsiorsimava. Ilissimiuna atorfinitsitarsi. Oqareerpunga, poqeeqaanuna. Atera, kinaassusera ilaquttannullu tunngasut oqaatigissanngilakka. Ilittununa ittunik misissuisuusunga. Upperisimannginnamma qungujupalaarputit. Oqaatsitit tamarluinnaasa toqqorpakka. Allagartaarakasimmik peqartuuguma tunissagaluarpakkit. Oqartaraluarputit ulapputeqarnak aneerujoorutigalugu angalaarlutit, sooruna tuaviutsaqaat? Paniit maani naninavianngilat, qimuttuitsut unittarfissuata eqqaanut ujaasiartorniarit.
Susinnaanngimmat allanullu atorfissaqartinneqanngimmat ilinniagaqartiinnalersimavaat.
Ungasilliartorluni talini quleralugit aalaterisaraluarmat isiginngitsuusaarakku akinngilara. Tunummut qiviartarmat.
Tunillannialeqigammaana qaninngoornaveersaarikkit. Isitimmi
soorlu qimmit ut......, illit qimmit nalugakkit oqassanngilanga.
Isumaqarlungaana nuffasersimaqigavit tunillatassarsiuinnarlutit maaniittutit. Napparsimaqateqarlunimi nappaat atoruminarnerusarpoq, napparsimanerartummigooq ilaat napparsimmavimmut pigaangamik suliluunniit nakorsaaserneqaratik peqqissinerulersutut misigisarput. Orpiimmi naasullu pujoralaat tangajornareqigukkit isersimaannassagaluarputit, plastikkimik puussiamik niaqqut poorlugu. Qianak, taannaqa, qullikoornaqigami, tusaamanarpoq tamakkununnga nakorsaateqartoq, nakorsaataarniarfimmi pisiassaapput. Ukiup ilaa taamaalinerinnaani taama ittunik pujoralanittarpoq, qaangiutingajalerunnarsivoq. Ilittut ajoqutillit arlaanni naapittarfeqassapput, ataatsimoorusaarussi ajoqutersi atoruminarnerulissaaq. Soormi peqatigiiffiliornianngilasi, siulittaasussamik amigaateqarnavianngilasi, nunarsuaq oqaasissaqarumasunit saqqumilaarumasunillu ulikkaarpoq. Illarnak, ilumoorlunga oqarfigaakkit. Peqatigiiffiliorussi pinngortitamit taarsiivigineqarnissarsi anguniarsinnaavarsi, pingaartumik inatsisilerituunik, tusagassiortunik, eqqartuussisunik, ussassaarusiortartunik allanillu isummanik inoqatit nammineq isummamittut isumagisorigiligassaannik sanasartunik ilaasortat ilaqarpata iluatsitsinissarsi qularutigisariaarutissaaq. Upperiniannga, asuli oqalunngilanga, ilinniit inuunermi misilittagaqarnerugama taama oqarpunga. Aamma partiimik aallartitsisinnaavusi, orpiit pilutanissaarlutik naasullu sikkeqqissaarlutik pujoralaliortarunnaarnissaannik anguniagaqartumik. Ilumut ilumut oqarfigaakkit, peqatigiiffimmik partiimilluunniit aallartitsinngikkuit Pinngortitsisoq ajugaaffigisinnaanngilat. Kisianni eqqaamassavat, taamatut ajoqutillit nakorsanit allanillu immikkut ilisimasalinnit misissorneqarluaqqaartussaammata. Ajoquteqavissut kisiisa misissortissavasi. Inuimmi ilaat pingaartumik nakorsaanermit professorimilluunniit ilisimaneqarluartumit, pikkorinneragaanermigut tusaamasaasumit naammassisarinerakkaminillu saqqumilaartitsiumatuumik misissorneqalerunik, nakorsakuluinnaanngitsumik, misissorneqaannalerlutillu suliluunniit nakorsaaserneqallannguarnatik ajoqutaarutivittarput. Eqqaamassavat, qaquguluunniimmi taarsiiffigitissagaluarussi taartisiassasi aggualerussigit ikilisareersimariarussi inuup ataatsip pissai amerlaneruniassammata ajoquteqavillutik ikiortariaarunnikut kisiisa ilaasortanngortittassagassigit Tiaavulu, allamut saallutit qingapalaalluunniit asserlugu tangajortassaatit. Tissaluttoq innga naammaqaaq. Siulliullunga maanga ingippunga. Ulloq imaalereerami nakorsaataarniarfimmi pisiniarneq utaqqinarnavianngilaq. Nappaateqarsorisorpassuit ullaaq ammaannartorli matuani tattoqiutiinnaq pisiniareersimassapput. Niuluppasinngeqaatit nammineerlutit pisiniarniarit. Iserfigerusunngivippara. Paasereerparami sunaasoq. Ajoquteqalaarlunimi iserfigigaanni piginnittualu takusoorlugu ajorneruliinnartariaqarami. Angut sallukujuk peqingajaaq amitsukujuumik qingakkaaq ingasattumillu qarsungasoq, seqinermik takujuitsutut ippoq. Pisiniarfiumminut isertut naratsitut isilerluni ataaniit qummut naallugit isigisarpai isaasigullu toqqarlugit qiviassanagit. Annertuumik nappaateqarnissaat kissaatigisutut ittarpaa, akisuunillu inuunermi sinnerani pinngitsoorsinnaanngisaminnik pisiariuagassaminnik nakorsaaserneqarsimanissaat neriuutigerpasillugu.
Inip ilua aamma eqqumiitsumik tipeqarpoq. Inunnik toqoraavinnut isernikuunngikkaluarlunga takorloorsinnaavara taama tipeqarsimassasut. Toqup tipaa ilisarnarunnaarsarlugu tipigissagaq. Qangarsuarlimi toqu takkuteqqaarmat kinaanersoq paaseqqunagu tipigissaammik akisuumik tarnummillu pitsaasumik innersuullugu tuniniaaffigisimagamiuk pillarneqarpoq anissanani naassaanngitsumik taqqamani pisiniarfiup iluaniittuassasoq, alanngumi tarratut illuni, seqernup qinngornera ullullu qaamanera takunngisaannassallugit, tipigissaatisunni naamajuassallugu napparsimasullu nungukkiartornerini isigiuassallugit kiffartuuttuusaarlugillu aningaasannanniarfigiuassallugit. Aningaasaatigiligarpassuanilu sumulluunniit nuannaarutigalugit iluaqutigalugillu atorsinnaassanagit toqqorterusaaginnassallugit. Qaami, tuavi, aajinngaarakasik, tangajortarunnaarniassaatit tangajornaveersaatisiniarniarit. Atami tipigissaatisunni malugissavat.
Uumasut nerisassaminnik qinnuuloorlutik isigisut isaat isigileraangakkit isumalulertarpunga ilaatigut kamanninnguuttartumik. Naluara tunniutassaqajuinnera namminerluunniit nerisassaminnik ujaasinatik tuneqqusaarlutik naakkinarsaarlutillu qinnuuloornerat kamassutigisarnerlugu. Tunniutassaqarluarlunimi tunisineq tuniserusulluni tunisinertut isigisariaqanngilaq. Atorfissaqartinngisanit, asiutitanit initoqutaaginnalersunillu igitsineruvoq, katersugassat allat atorfissaarullutik, asiullutik initoqutaaginnalerlutik igikkumaagassat inissaqalerniassammata. Taamaalillutimmi suut tamarmik kaaviiaartuarput, inullu isumaqartarpoq kaaviiaarnermi uniuitsumi qitiulluni. Kaaviiaarneq nunarsuup
seqinermut kaavittuarneratut ippoq, kaaviiaaqataasunut malunnarani, suialaarneratalu nakkalatitai sinneruttut qujarullugit inuussutigisarpavut.
Kaaviiaarnerup uissanngutilermanga orlujumananga mianersorlunga nikuiutigalunga teriarsuit sulullit, aamma tuinik taaneqartartut, ilaat ukamajutigaluni arnavissamik malersuinermik allamut isiginani saneqqutilersoq isummeriaraluarakku tingisoorutigalugu nalaannaa avungaraallak isummippara. Pisorpaluinnaq teqqarput meqqukut kumaallu nappaatinik tunillannartunik ulikkaartut eqqannut katagarlugit. Inersimasunit taama pineqarneq ajoramik qunulerlutik tatamillutillu ungasissumut qimaassasoriniarlugit metererpassuunngitsut timmilaariarlutik tissaluttuliap killinganut merarput, sumillu isumataqaratik ileqqutoqartik ateqqillugu oqummiutassaminnik ujaaseqqilerput arnaviartatillu malersoqqilerlugit unikkaluaraangatalu sussanagit.
Inupiluuneraarpallammat qiviarakku takuara maani nikuiuitsut ilaat. Ualereermammi isumanerluutaarussimaarnermik oqaatsiminik puiguereersimarpasimmat misigitikkusukkaluarlugu isumakkiiginnarpara. Allamut saassimavoq allanik appiutassarsiorluni, qimmersuatalu toqqarlunga isigimmanga tissaluttuliap imertaata naqqa simikunik qillalaartuinnaq isiginnaartuusaarniarlugu tissaluppalunnerup querusulersimmanga quisarfik ornilerpara. Kiaqaaq. Quisarfiummi tipaa qimmit upatsisut tipaannit naamajuminarnerussaaq.
Quisarfiup iigaani allattukkat nuannerlutillu soqutiginaqimmata tamakkerlugit atuarusukkaluarlugit tipi qasilisuinnaq sakkortungaarmat qimaaginnavillunga anilersungalu uannit suli tuaviornerulluni isilersup oqaaseqarnanilu illuartipilooraluarmanga patsiseqarluartoq nalunnginnakku qungujuutigiinnarpara. Taqqamami pisorpaluk, saviminaarpaluttuinnaavoq.

PARNAARUSSIVIIT
Suialaarneq oqortoq aqqutigaara ilimagigakku assuinnarukku aallartiffia qaquguluunnit tikikkumaarlugu. Anorsaalaarmi ornitami tungaanut ingerlasuugami aallartiffeqassaaq, nalunaaquttatut uniffeqannginnami sumunnarfini qilanaaralugu ornitaraa
angussanagulu. Malunnarsivoq arlaanni ikumasoqartoq, pisuinnarumalu suialaarnerup aallartiffia nalunaaquttallu ornitaa ikummarissumik ikumanerini tikikkumaarpakka.
Aqqutigeqqaalerpara aqqusineq annertunngikkaluarluni niuertarfeqarluartoq. Takorloorsinnaavara juullingajaleraangat qanoq kusanartigisumik pinnersarneqartartoq. Isumaqarpunga maani najugallit ulluinnarni inuunerminni atortussatik allamukaqqaarnatik pisiarisinnaagaat. Pisiniarfiit assigiinngitsut tamarmik tassaniipput, neqaarniarfiit, naatitaarniarfiit, aalisagaarniarfiit, iffiortut, imerniartarfik kissartunik neriffiusinnaasoq, tagiartortittarfik tamanillu naluneqanngitsoq akiliilluni arnarniarfiusinnaasoq, pinnguaarniarfik allarpassuilu.
Aqquserngilli allat niuertarfippassuallit assigalugit pisuinnaannarnut ingerlavigeqqusaanngilaq, biililli arriikkaluamik ingerlavigisinnaavaat. Aqqusinermi tassani angallanneq paatsiveerusimaarnartarpoq patsisigalugu angalariaatsit assigiinngitsut tamarmik imminnut sorsuuttutut immata. Biilinik angalasut isumaqarput akileraarutinik akilersuisuugamik cykilertupalaanit pingaarnerullutik, aqqusinerlu kisimik angallavigisussaallugu, cykilertulli isumaqarput mingutsitsinatik angalasuugamik pinngortitamillu paarsilluartuullutik taakkunannga siulliullutik ingerlasussaagaluarlutik. Ataatsimoorlutilli uumigisaraat qamutit assartuutit, ingerlatitsisuimi isumaqaramik angallassinngikkunik pisiassat erniinnaq nungoralissasut perlerarnersuaqalissasorlu. Suliartik suliassanit tamanit pinngitsoorneqarsinnaannginnerpaatut pingaarnersaasoraat allanillu suliarineqarsinnaanngitsutut isigigamikku inoqatitik nersualaarinnittussaannartut qujaniartussaannartullu naatsorsuutigaat. Taamaattumik aqqusineq tamaat pigisoraat angallannermilu inatsisit tamanit maleruagassat imminnut atuuttariaqarsorinagit.
Naatitaarniarfiup silataani tuniniakkat illinnarsaarlugit iliorarneqarsimammata iipili illiginermik tiguleraluarlugulu meterip affaannaatut ungasitsigaluni biili tulatsiinnarlugu usingiaasoq, maskiinaalu unitsissimanngimmagu taassuma pujoorfia sajukulaarluni isugutattumillu pujuliorluni pulateriaarsuttut oqqaminik aneersitsisutut ittoq takulerpara. Arnatullu iliorniannginnama iipili aappallarik qaava masalaartoq ussernartorsiorfigigaluarlugu amiilaarilerpara, pisiniartitsisunnguarlu arnaq Kangiani Qiterlermiorpasissoq pisitissallunga qungujoreersimagaluartoq narrujuummisillugu iipili illinnartoq isumakkeerpara. Pulateriaarsuk toqunartulik quppakuusamillu sajukulaartumik oqalik ilisarnarsivilluni biilip uninngasup tunuata tarraani iipilit akornanni toqqorluni qamasoq tikkuariarlugu annakkuummernermillu naatitarpassuit isigiuminarlutillu tipigikkaluaqisut illigiunnaarlugit qimappakka.
Tuaviorluni ingerlaffissaanngilaq. Paasinikuunngilarami sooq meeraaqqat pinngitsoorani qamutini kaassuarlugit ullut tamaasa sila qanorluunniit ikkaluarpat angallattuartariaqarnersut. Angerlarsimaffimminniitikkumanagillu soormi qitornartaarisimavaat? Kiammi tamakkua isigerusummagit, angallannermi ajoqutaannaasut.
Pisuinnarnut aqqutissiaagaluaq ingerlaffissaanngingajappoq meeraaqqat qamuterpassuinik ajattuillutik suna tamaat ungalullugu sanileriiaartorsuullutik tunuleriiaarlutillu ingerlaarmata. Sumiaasiit angajulliliat inoorlaat nungusarneqaleqaat? Immaqaluunniit kommunet arlaata meeqqanut tapisiat ikilisissimammagit kommunemut allamut qimarrattut. Naluneqanngilarmi kommunet ilaannit ilaqutariit meerartallit aningaasartuutaannartut isigineqartarmata, periarfissallu suut tamaasa atorlugit inuluugineqartarlutik. Imaanngikkaluarpoq kommunep sakkutuuni politiniluunniit isertortut sakkugalugit meeqqat meerallillu qinugalugit malersortarai. Taamaanngilaq. Sianiitsut kisimik nukersorneq sakkulersornerlu takussaasoq atortarpaat, silatusaartulli malunnanngitsumik torrallataasumillu iliuuseqarlutik anguniagartik angusinnaallugu.
Ingerlaartorpassuit isigalugit malugilerpara ilaat naasunik allallu naneruutinik ikumasunik tigumiartut, aamma eqqumiigilerpara meeraaqqat taama amerlatigisut ingerlanneqaraluartut qiarpaluttumik tusarsaasoqanngimmat. Kangimut qaangiussimalersullu paatsiveerusimaaginnarama arnaq immussuaarniarfiup silataani nikorfalluni taakku nalaannaanut isigisoq aperaara meeraararpassuit sumut ingerlanneqarnersut, sunalu pissutigalugu naasunik naneruutinillu ikumasunik tigumiartoqarnersoq. Qiviarami kakkissarfimminik isini allarteriarlugit oqarpoq, qaammatip kingulliup ingerlanerani naartueerutit katersoriarlugit iliveqarfimmut ingerlanneqartut, ernutassaraluanilu ilaasimassasoq. Taama oqarlunilu qissasermat assut eqqorneqarlunga malugaanga, nalunnginnakkumi qaniginerpaasassaraluara akornanniissimassasoq.
Qiasoq taassuminnga ilisimatikkusuleraluarpara, tuppallersaaniaannarlungalu oqalussorinialeqimmanga immussuit qamaniittut illinnarnerariarlugit tipiginnerariarlugillu qimappara. Aqqusineq una takisoorsuunnginnami isuaniit isua takuneqarsinnaavoq. Isigilluaraanni takuneqarsinnaavoq pilersaarusiortartut qanoq silatusaartigisimasut. Niuerfiulluartuuvoq assigiinngitsunik nioqqutilinnik pisiniarfippassuaqarpoq inuillu tassani najugallit aamma amerlaqaat. Naluneqanngilaq inuit amerlasuut katerisimaarlutik najugaqaleraangata pisiniarfiit takkussulersartut, immaqaluunniit pisiniarfiit amerlagaangata eqqaannut nutserartoqalertartoq. Naluara sorleq ilumoornersoq, tamarmimmi ilumoorsinnaapput. Ataaserli naluneqanngilaq, pisiniarfiit qanillutik amerlatsippata pinngitsoorani aningaaseriviit takkutissapput nattoralittut silumik nassaarsimasutut illutik. Tamanna ilumoorpoq. Qanormi ililluni pisiniarfeqarsinnaava qanittumi aningaaseriveqanngippat? Pisiniartussat pisiniutissaminnik sumi aallertassagamik, pisiniarfiillu isertitaminnik sumut ingerlassisassagamik? Aningaasammi unissanatik kaaviiaartuupput seqernup nuisarneratut tarrittarneratullu qularutissaanngitsigisumik ingerlallutik ingerlasussaallutillu. Katersiumatussusermik toqqorteriumatussusermillu nappaatilinnit eqiterneqarlutik uninngaannaleraangamik asiullutik tippattarput atorneqarsinnaajunnaarlutik, iluaqutaasimagaluarlutillu ajoqutaaginnalertarlutik. Taamatut pisoqartarnera akuttungaarmat pisimasut allassimaffiini annertuumik eqqartorneqartarpoq atuarfinnilu ilinniutinut ilanngunneqarluni aningaasaateqanngitsut qitornaannut allaat pinngitsaaliissummik ilinniartitsissutigineqartarluni. Pinngortitami ajunaarnersuarnut assersuunneqartarpoq ileqquusut sungiusimasat atorunnaartarlutik, inuiaqatigiit ingerlanerat annertuumik sunnerneqarluni, kingunipiluisalu sisoornersuartut ingiulissuarnertullu suna tamaat sequmillugu ulillugulu ingerlaarnerminni aningaasaateqarsimanngisaannartut asiutitassaqarsimanngisaannartullu eqqornerpaasarpai.
Imaanngitsoq aningaaseriviit tamarmik suleqatigiilluarlutik ikioqatigiittuusut. Imminnut unammisuupput unammissutigiuarlugu unammillertinit anginerulernissaq, paasigaangamikkulu unammisartik ajugaaffigisinnaanagu, taava suleqatigiinnalertarpaat. Aningaaseriviit mikinerit aalisakkatut mikisutut aalassarillutik silatusaarlutillu ingerlatitsisariaqarput, nalunngilaammi qanoq iliallallutik sillimanngitsoorunik erniinnaq anginermit tamussiunneqassallutik, tamuaneqaqqaaratillu iineqassallutik.
Aqqusinermi uani aningaaseriviit marluupput. Nunami maani aningaaserivinni annerpaat marluk immikkortoqarfii. Aningaaserinermik, tassa qanoq ililluni allat aningaasaataannik suliamillu kingunerisa naleqalertitaasa kingunerinik iluanaarutiginninnissamut ilinniagaqarluarsimasut, sakkutuut naalagarsuisut eqqarsariaaseqalertarput sunalu tamaat saassutassatut qanorlu ilillugu ajugaaffiginiagassatut isigisarilertarlugu. Pilersaarusioraangamik sakkutuut naalagarsuisut nunap assinga qimerlooqqissaartarpaat, unammillertitik sumiinnersut qanorlu ilioriarsinnaanersut, ilaliunniagassamillu sumi inissisimaneri inuillu aningaasaateqarsinnaasut sumi najugaqarneri, tamaasa misissorluartarpaat. Taamaattumik aqqusineq una aningaaserivinnik ungaluneqarsimasutut ippoq, tassa isuini illugiillutik unammillertunik. Taakku aqqusinermi pissutsit iliuutsillu tamaasa nakkutigisaraat, aqqusinermilu najugallit aningaasaataat paarisutut illugit. Suliassamittut pingaarnerpaatut isigaat aningaaseriviup sinneqartoorutaasa alliartuinnarnissaat. Paasinikuunngilara qanoq iliorlutik aningaasaatitik amerliartortiinnartaraat, tamanimi naluneqanngimmat naalaagaaffik kisimi aningaasanik naqiterisinnaasoq unammillertoqarusunngivillunilu.
Aqqusinermi uani pisiniarfiutillit najugallillu aningaaserivinnik milluarneqaraluarlutik qujamasuttutut ipput isumaqaramik aningaasaatitik taakkunannga isumannangitsumik paarineqartut, ilisiartorlutimmi iseraangamik inussiarnisaarfigineqartaramik.
Takuneqarsinnaavoq aningaaseriviup aqqusineq paarigaa. Teqeqqumi inississimavoq, ujaqqanik issusoorsuarnik qarmaqarpoq pallittaalisatut sanaajulluni. Matua imaaliinnaq iserfissaanngilaq, isumaqarpungalu akuerineqarsimasuugunik aqqusernup isaariaa qullartartumik matusaateqartissagaluaraat, isilersut anilersullu tamaasa nakkutiginiassagamikkit. Initaata iluani nammineerlutik ingerlasunik nammineerlutillu nakkutigisassaminnik ujaasisartunik assiliiveqarpoq. Inuit isertut tamarmik assilineqartarput, ersinngitsumillu sarfatortumik qinnguartaateqarluni sakkunik ujaasissummik. Silataaninngaanniit takusinnaavara assiliissutit ilaat silammut aqqusinermi ingerlasunik assiliisartoq. Uumigilerlugu nalaanut periarlunga oqara anillatsillugu mitaartarpara.
Isertartutik tatiginarsimanngeqimmata ulorianaqalutillu ujajaariaannaasutut pasipilullugit uniformigissaartunik sakkoqanngisungaannartunik paarsisulersorsimapput, isertartunit aningaaserisunillu amerlanerungajattunik. Ammanera tamaat tassani nikorfarusaartuartarput suliatuaralugu isertunik isikkorluineq. Tupinnanngilarlu allamiut takornariat qunugineqavillutillu nunaminnit qimaasimasut nunaminni sakkutuunik, sakkutuujusanit politiinillu qanorsuaq pineqartarnermik avaarnikut isillatuaraangamik assingutitsinermik paarsisunut qujanarnialillanngikkaangamik paatsiveerutivittarmata, tusartakkakkalu malillugit meerartaat qianngarmik tatamissuataartarsimapput. Pisartut tamakku tungavigalugit arlalitsigut naammagittaalliuutigalugu apeqqutigineqartaraluarpoq ilumut pisariaqavinnersoq taama ingasatsigisumik paarsisulersuisarneq. Qullersaqarfiallu nalunaaruteqarsimavoq nunani allani taama iliortoqartarmat kiisalu sulisumik isumannanngitsumik suliffeqarnissaat siunertaralugu paarsisoqartitsisarfinnik suleqateqalersimallutik suleqatigiinnerlu naammaginarluartumik ingerlasoq.
Naluara taqqamani sulisut suna navianartorsiutigisinnaaneraat. Igalaarsuit qamutillit aqerluisaluunniit aserorsinnaanngisaasa tunuini tarratut illutik sulipput. Sullitatik, isertartut naalakkatillu, oqarasuartaat kisiat atorlugu attavigisinnaavaat inunnik qaninnguuissanatik inuttullu qaninngoorneqassanatik. Inuusunnerit suli maliguutiinnalersimanngitsut taama ittumik suliffeqarumanngillat. Taqqakkuli arnat inuusukkunnaarsimasut, ukiorpassuarnilu sulisitsisuminnit qunusiaanikuunermik naammagittarlutik maniguutiinnalersimapput. Namminersorluni kajungerlunilu sulineq puigorsimavaat, suliffinnilu allatut suleriaasilinni sulisorineqarsinnaajunnaarsimagamik, qarasaasianit maskiinanillu allanit aqunneqarlutik sulipput taakkunanngalu inangerneqaqqaartussaallutik.
Ilaata ulapitsigaluni silammut qiviarmanga isai kiinaalu takugakkit paasivara sulisitsisut sulisitatik sooq paarsisulersorsimaneraat. Qimaanialeqimmata.
Igalaat silataanni uninngatsiarninni aamma takuara aningaaseriviup assiliissutaa silammut saariarluni inunnik aqqusinikkoortunik takusassarsiorluni sangusaqattaalersoq, ullormi imaalereermat pisiniarfiutillit isertitaminnik aningaaserivimmukaassisarfiat qanilligami.
Assiliivik uumasorsuartut innermik anersaartartutut ataasiinnarmillu isilissuartut ikkami neriffigisartakkani nalliutilermat nerukkaasussani utaqqikatalerpai nerisassamilu allamut ingerlanneqannginnissaat nakkutigeqqissaarlugu. Ullumimi nerisinneqanngikkuni qanoq iliussava?
Uumasorsuarmit takuneqarumananga aningaaseriviup qarmai ujaqqat pitsassuit akissaqarluartup kisimi illuliornermini atorsinnaasai qanillivillugit ingerlalerpunga. Aqqusineq una nuannariunnaarakku allamukarniarlunga. Tarrilerlunga ilummut itsuarama takusoorpara qarasaasiap arnat sulisut ilaasa sulinera naammagisimanagu iperartoraa, paarsisussaagaluarlu nuannisaapilulluni kiaguppasillunilu iperaatap arnap timaanut tuttarnera akuttoqatigalugu uppammigut sajuallattarluni isiginnaartoq. Takusakka alianaqimmata aqqusineq qimassimalaaginnarlugu illup piiarneqarsimasup inikua ungalupalaaginnagaq illut kusanartut akornanni ikitut mamissanani aanaartutut ittoq tikippara.
Qangalimi piiarsimaneramikku nuna naggorinngitsigisoq naasut orpikkallu inunnik ikkussorneqaratik paarineqaratillu namminneq naasartut allilereersimapput. Naasartummi tamarmik uumassusilittut allatut ikkamik najugassaminnik amerliartorfissaminnillu ujaasiuarput. Namminneerlutillu ilungersorlutik ujaasisartut ikiukkanit, paarilluakkanit, ilungersortinnaveersaakkanit tuniorartuakkanillu nungujuinnerupput imaalitsiaannaq nungutitassaanatik amerliartullaqqissuullutik. Illup inikua una saannguteqarpiarani marraalluni qarmakoqaraluaqisoq naajartortuilu inuit assaannit savilinnit, qiuutilinnit, serpartaatilinnit
nivaatalinnillu qaninngoorneqarneq ajoramik naggoreqaat inigisartillu najugariuminartillugu.

AVATAANIIT SAQQUMINNGITSUT
Naajartortarnerat, sikkerarnerat toquliortarnerallu suut tamarmik pileqqaarnerattut ippoq, taamanersuartulli minguitsigalutillu isumapiloqanngitsigalutik. Inuup misilittagartuup qaammaasaqarluarsimanerakkallu naatsorsuutigiuminaanneranit akornusersorneqarnatik silap nunallu qanoq innera ukiullu kaavinnera allanngorarneralu kisiisa malillugillu naajorarput. Naasuleriumatuut naatsiivilerisullu assaannit pilersaarusiaanillu naalliutsitaanatik qunusiaanatillu ajoqusersorneqannginnamik naggoreqalutik uisorernerup tulliani pisussat ernumassutiginnguarnagit naajorarput. Naajartorneq, sikkerarneq toquliornissartillu ilisimanngisaminnik anguniagatuaralugit.
Paasisimanngisarpassuama ilagaat inuit naasunik orpinnillu asannillutik nuannarisaqarnerartartut taakkunannga sooq killuiunnaarneq, serpartaajunnaarneq uppikaatitsiunnaarnerlu ajornerat. Taamaattumik inummik inoqamminik nuannarisaqarnerartumik, soqutiginninnerartumik asanninnerartumillu naammattuuillatuaraangama mianersulerlungalu sillimalertarpunga.
Pinngortitarsuarlu uumassusilik assigalugu illup inikua una inuup pinngortitaaqataasutut inuunerata sunniineranik kingunipiluanillu takussutissaqarpoq. Inuk pinngortitaqatiminit kisiartaalluni atorunnaakkaminik igitsisarpoq. Siulii angalaannartuugallaramik najoruminartumik piniagassaqarluartumillu najugaqaleraangamik unittutut ilisaraluarput, ullulli ingerlanerini sinnikut eqqakkat tippallutik najugaq avaanngunarsisikkaangassuk ingerlaqqittarput najugassamik nutaamik ujaasillutik. Aalajangersimasumilli najugaqaleraluaramik atorunnaakkaminnik tamanut tamaanga igitsisarnertik siuliminnit kingornutartik attatiinnarsimavaat.
Naasut kusanartut nammineerlutik naasimasut akornatigut ingerlaniarlunga pangallangajavippunga, igitat iliinnakkat naasunik orpikkanillu matoorneqalersut aqqutigisoorakkit. Nillataartitsivikorsuaq, issiavikoq aamma aajuna biili atorunnaarluni allagartaajariarlugu qimaannagaq. Avataaniit saqquminngitsut, tikivillugit aatsaat takusassat. Taamaakkaluartoq najoruminarpoq, naatsiivissuarnit kommunemit ingerlanneqartunit paarineqartunillu eqqissisimanarnerugami. Inoqanngilaq, issiaveqarani nakkutilliisunillu angalaartoqarani.
Inunnik takussaasoqanngimmat ungaloqaranilu inerteqqutinillu allagartaqanngimmat naapitsinissara ilimaginagu neriuutiginagulu issialaarusulerama qarmasissianut katersorneqarsimasunut ingillunga toqqornianngikaluarlungalu toqqoqqasutut ilillunga issialerpunga. Naasimasut uannit portuneroqimmata illoqarfissuup qeqqaniittutut misigisimajunnaarpunga, illunimmi takussaasuerummat ungasiartumi qaliat ersittut eqqaassanngikkaanni allaannginnami inoqajuitsumiilerluni.
Illoqarfiup niperpassuarigalui ungasillisimangaaramik nillataartitsiviup ingerlalaarpalunneratuinnaq naalaarluaraanni aatsaat tusaaneqarsinnaallutik, kuuppalaarnertut aqqusinermi qulliit angallattunut aqutsisuusut assigiinngitsunik qalipaatillit ikittarnerisa nikerarnerat assigalugu nipittornerusarlunilu nipikillisarpoq. Qalipaat allanngorsimagaangat kuuppalaarneq nipittortarpoq eqqanniittullu naasimasut pilutaat aalanerulertarlutik. Tassaniinnera sivitsulersoq suialaaq saqisimariarmat ikumaartitap pujuata tikka naamalerpara, qisugineqartullu minguippaseqalutik pitsaarpaseqimmata tipigigalugit eqqara qineraluarpara ikumaartitsisoqarsoralugu.
Kuuppalaarnermik tusaasaqalerama ikumaartitsinermillu naamasaqalerama paasilerpara ingerlaqqittariaqalerlunga, nalunngilarami maani kuuppalaartumik tusaasassaqarnanga ikumaartitsinerullu tipigissup tipaanik naamasassaqarnanga.
Pereersimasunik misigisaqartutut misigineq utimut qiviarnertut ippoq, naamasarami naamaannarukku tusaasaralu tusaaginnarlugu, erniinnaq tarajorni innattaatillu tikka nalliuttussaavoq, taamalu pisoqarpat pisussat suussanersut nalunarunnaassapput.
Najugaq nuannersoq qimalerpara, najorsimasarmi nuannarisaq qimakkaanni nuannernera, unganarnera najoruminarneralu aatsaat malunnarsisarpoq. Una illup piiakkap inaa nuannerlunilu, unganarlunilu najoruminarniassammat qimanniarpara suli nuannaritillugu, ungagitillugu najoruminartillugulu. Paasivara illup piiarneqarsimasup inaa suli illuliorfigineqaqqinngitsoq, illorpassuit akornanni ikitut mamiuitsutut isikkoqaqqaaraluartoq ikiunngimmat anersaartorfiullunili. Neriuutigissavara illuliorfigineqassanngitsoq naatsiivilerituunik naatsiivilerisunillu pinngitsaalisamik allanngortinneqarani, inunnillu kuuppalaamik tusaarusuttunit ikumaartitallu tipaanik tipigissumik naamasaqarusuttunit orninneqartassasoq.

ARNARUNIAQ
Ataasiarnanga naapittarpara. Ilisarnangaarami. Allanngorneq ajorami. Atisartaaqqisimavoq-aasit. Takunerit tamaasa allanik atisaqartarmat nuannaralugu aperisarpara atisalersortarnermigut arnangasuunnginnersoq, ilaatigummi isumagissaarsimariarluni angutit arnallu atisaat akuleriisillugit atortarmagit.
Akisarpoq tamanna uanga susassarinngikkiga, atisarlu atoruminarluni nuanneruni sorlermut naatsorsuussaagaluarpat soqutiginagu. Oqarnikuuvoq qitornatuaalluni, anaanagigaluanilu panissaarusunnerusimagaluartoq. Meeraagallarami anaanani aliasuleraangat nuannaartinniarlugu niviarsiaqqat atisaannik anaanami toqqortaanik atisalertarsimagami taamatut atisalersortarneq sungiusimanerarpaa.
Anaananigooq maqaasileraangamiuk arnat atisaat atorusunnerulertarpai.
Isumaqarpunga anaanani maqaasiuaraa, takoqqaartalerakkulimi taamatut atisalersortarpoq. Ataatani, ataataqarsimaguni, eqqaaneq ajorpaa anaananilu nipangiutissanagu.
Ullumi kiaqimmat akimut ersingajattumik saamiup tungaanut attasertartumik ilupaaqarmat takusinnaavara iviangequteqartoq qalipaatigeqisumillu nasartaammik qungasequteqarluni. Nuannaangaarami takuinnarlunga aperaanga ullumi pissaqartinnerinni. Oqarama ullumikkut suli puiaasaateqarnanga, aperaanga taqqamani susimanersunga. Akivara kuuppalaap nipaa tusarnaarsimallugu ikumatitallu tipaa tipigissoq naamasimallugu. Aniffiga isigeriarlugu apereqqippaanga ajunnginnersunga, akivara peqqeqigama isumanerluutissaqarnanga. Qutsappaanga, taskinilu imakippaseqisoq pattalaarmagu tusaasinnaavara ullormut angalaajutigaluni katersuinermini iluatitserpiarsimanngitsoq.
Naalliuppaluleriasaarluni oqaluttuarpoq ikani aqqusinermi arnaq ungasianiit takusimallugu, anaanaminullu eqqaanartillugu malissimagaluarlugu, pisunneraluunniimmigooq tamarmi assingugami, kiinaaluunniit takunagu angulerlugulu bussimut ikisoortikkamiuk. Anertikkaliullugu qulliliulermat oqarfigaara anaanaa toqoreernikuugami bussinut ikinavianngitsoq. Ilumoornerarpaanga. Isini tagiarmagit takuara aamma isimi killingi qalipassimagai.
Pilerpoq inuit erlituunngoraluttuinnartut, puiaasammi imaakkatik qangatut tamanut tamaanga iliinnarnagit tigusalersimagamikkit, katersuiniartunut naalliunnarnerarlugu. Aperaara sooq puiaasanik katersuisarnersoq, naammattunimmi qaammammoortunik maanimiuunersiutisiaqarmat inigisaalu akilerneqartarluni. Akivoq anaanami ilinniartinnikuugaani pisinnaasani tamaat sipaartooqqulluni, aningaasallu atugassaanngimmata toqqortigassaallutillu. Aamma nalunngilara atisaminut akiliineq ajortoq, qavanilu atornikunik aalliinnartartoq. Kaffiinnangajammik imigaqarpoq, nererpiassanani pujortassananilu. Puallannginniassagamigooq. Aperaanga takusinnaannginneriga sanigorsimanini, sanigorsaramigooq, nissunilu kuungalaarlutik anguterpaloqisut takutillugit. Oqarpoq qasugami angerlarniarluni, katersukkani kaffisuutissaminut naammalermata ullumi katerseqqittariaarukkami.
Innersunnimik aamma naamanerarpoq, suminngaanneernersorli oqaatigisinnaanagu. Paasigamiuk qimalerinni naakkinarsaarpalulluni puiaasat katersukkani kisikkamigit marlunnik amigarnerariarlugit aperaanga kaffisuutissaminut tapersinnaannginnerinni. Kanngusoqquara, uanniimmi aningaasaateqarneroqimmat, utaqqisinnaappallu marluseriarlunga imaarukkit puui piumaarai. Paffini avunga pisillugu nalunaaqutaaqqani isigeriarlugu oqarpoq angerlartariaqarluni, sukuluiaasartunigooq takkukkunnarsilermat. Matuersaateqaraluartorlu angerlarsimarusuppoq pigisami arlaanik tigusinialeqimmat, anaananimigooq oqartarmat aningaasarsiniutigiinnarlugu kiffartortartut tatigisariaqanngimmata nakkutigilluartariaqarlutillu.
Qimalerinnilu malilaariarlunga aperaanga ippassaq fjernsynimi takunerikka Parisimi atisanik akisoorsuarnik kusanartorsuarnillu takutitsisut, angullu taakkunannga sanasartoq pikkorinnerarlugu. Oqartungalu taakku soqutigisarinagit talikkut tigoriarlunga asamik taallunga atisanik takusimasaminik oqaluttuutilermanga iperaqquvunga, asamillu taaqqissappanga unatarniarlugu. Qungujulluni pivaanga kamakkaangama anguterpalaartarnerarlunga.
Ingiaqatigiumagaluaraanga sakkortuumik itigartippara ornitara kisimiillunga ornitassarigakku kisimiillungalu tikitassaralugu.
Qatikillilluni ingasattumik inussiarnerluni ingerlalluaqquaanga neriunnerarlunilu kingorna takoqqissanngitsugut. Tuaviorluni uppatini arnap uppataatut aalatillugit aallartorlu illillooriarlugu tunuppara.

III

NIAQORUTIMAARTUT
Ulloq imaalereermat, aasarissilluni taarsiaartalernerulernera malunnarsimmat ukiullu inuusuffigisakka qaangiussimalermata, eqqara aqqutissaralu misissorlugit paasivara tarrat alanngullu alliartorlualersut. Suut tamarmik sumut ingerlanersut nalorninarunnaarpoq.
Ujarak kamippamma iluanut pulasimasoq peeqqaarpara, aqqusernullu illua’tungaanut seqinermut sammigallartumut nuullunga. Aqqutigiligara anoreqannginnami kiaqaaq, illullu takisoorujussuup qarmai seqinermit kissatsinneqarsimangaaramik qaninnguugassaanngillat. Illoqarfissuup qeqqaniinniarlunga aqqusinermi uani kisimiippunga. Soorlumi inoqatikka tamarmik biiliminnut isaasimasut, sulisullu soraartarfiat nallersimammat angallattut tuaviorrateqaat suliffitik qimarratigalugit, nalunnginnamikku ungasillipallanngikkunikku sulisitsisumik uterteqqissinnaagaatik.
Saneqqutanni igalaani allerni igalaat ilaanni takuara juullimut pinnersaat nissiaraq toqqorneqarsimanani seqinertilluni aasarsiorluni sungiussisimarpasinnani kiaguppaseqisoq. Igalaaq inunnginnakku kasuttorfigileraluarpara isersimasoqassappat oqarfiginiarlugu juullimut pinnersaat toqqorniarlugu puigorsimagaa, imaassinnaammalluunniit siusinaarluni saqqummereersimagaa nalornilerlunga unitsiinnarpara.
Allakkerivik saneqqutilerigalu angut assut perroorpasilluni anivoq illarasaartuinnaalluni. Aqqutissaminit illuaqquaanga, akiligassaminnik akiliinikut kisimik aqqusinikkoorsinnaammata. Takutippaa niaqorut pappialaq qillertumik qalipanneqarsimasoq, sisorarfiup nalaani meeqqanut nappartamik anaalerillutik nakkartitsimasunut niaqorusiunneqartartup assinga. Qaangilerlunga tunummut saariarluni oqarpoq niaqorutitaarusukkuma qaammammut akiligassakka tamaasa qamunga allakkerivimmut akilequllugit, akiliisimasunngooq tamarmik taamak ittumik niaqoruserneqartarmata, akiliisimanngitsut takusinnaaniassammassuk inuk una pitsassuugami akiligassaminik tamanik akiliisartoq.
Aperigaluarpara niaqorutaa pisiarisinnaanerlugu. Pikkunavimmik itigartippaanga.
Oqaluffiup saavani illoqannginersamiilerama issiavimmut ingillunga saneqquasut isiginnaalerpakka. Ilumoorsimavoq. Niaqorutimaartut arlalissuupput, saneqquttullu ilaasa ataqqinnippalullutik sikiffigisarpaat. Ilumuuinnersoq paasiumallugu allakkerivimmut apersuiartoraluarama matoreersimavoq.
Akiligassamalu ilaat allungiartorfimma ataanut toqqoreersimallugit.
Uteqqillunga issialerpunga. Illoqannginnersaq seqinnareqaaq. Alannguliisinnaasutuaagaluarpoq oqaluffiup napasuliartaa, portullunilu ameqigami iluamik tarraqalernavianngimmat ernumaginngilara. Nuliariiugunartut saninnut ingimmata mianersortunnguamik aperaakka ilumoornersoq akiligassaminnik akiliisimasut niaqoruserneqartartut. Angut ungasinnerugaluarluni, nuliani oqaaseqanngitsoq nipangeqqoriarlugu akivoq ilumoortuusoq. Namminerooq pingasunik peqarpoq, ileqqullu malillugit inuk naaguniuk saqqarmiortaartinneqarumaarluni. Nulia oqarpoq imaallaanngooq akiligassaqassaarput, uinilu saqqarmiortaarpat nalliuttorsiutigilerunikku isertussarpassuit sutugassaat taagulerlugit. Uia oqarpoq aviisimiissagami qaquguussanersoq nalunarnavianngitsoq, aggerusukkumalu tikilluaqquneqartunga. Qujavunga, ajoraluartuarmilli nalorninerarpunga assuutikka saqqarmiortaarnersiutit nungullavimmata iginnikuugakkit. Sumi attartorsinnaasunga innersuutigaa. Nikuillutillu uia oqarpoq tusarsimallugu parteertik siunnersuuteqassamaartoq saqqarmiullit allanit annermik utoqqalinersiuteqalissasut allanillu iluaqutissaqalissasut, soorlu napparsimalissagaluarunik utaqqisut ungaqqutiinnarlugit suliarineqarsinnaassallutik. Ilimanarnerarpaa siunnersuut inatsisartut akueriumaaraat tassani saqqarmiullit amerlaqimmata ikioqatigiittariaqarmatalu. Maani illoqannginnersami issiaviit qanoq isumaqarfiginerinik aperaara, akivorlu soorunami saqqarmiullit salliutillugit ingiffissaqartinneqartariaqartut. Pisiatik nuliaminut tigoqqoriarlugit ingerlapput. Malugaara aqqusineq ikaaleramiuk nuliani ikaarteqqaaraa.
Suaarpara aviisi misissugarilluarumaarlugu, uffamassa aqqa toqusimasunik nalunaarutini takorusunnerugaluarlugu.
Piffissaq nallersimammat oqaluffiup napasuliaanit palasiunngikkuni sianertartoq suaartarpaluppoq naalagiassalluni piffissanngortoq.
Silagitsigisoq kina naalagiarusummat.
Tinittarneq ulittarnerlu aamma illoqannginnersami uani atuuppoq naak sissamiit ungasikkaluaqaluni. Sivisuumik issiagaanni malugisariaqarpoq inukillisarlunilu inunittartoq. Suna patsisaasarnersoq nassuiarsinnaanngilara, nalusannilli ersinngitsunik malittarisassaqarsimavoq pinngortitap inatsisaatut allanngortitassaanngitsigisunik.
Tarnip pissaqarniarnerullu tinittarneri ulittarnerilu malittaralugit inuunerup naqitsiniisaffii naqitsinertuffiilu ilimasaarutigineqaqqaarnatik aqqusaarsisarput, silagik, silarluk anorersuarlu masannartulik nassataralugit. Anorlerajoqimmat sarfarissitillugu ulikkiartornerani avataani umiiarnernit tippussaasoqartarpoq, ilaallu anorersuup nalaani tippussaasimasut qissianngorlutik ingerlaqqinnerlu sapilersut tamanit takussaallutik issiavinni issiallutik imminnut nungusartarput. Tippussaasimagaluartut ilaat tinikkiartuleraangat tammakaasarput sumunnarsimanersullu ilisimaneqassanani maqaasineqassanatillu.
Malialaarneq najoqqutaralugu unissanatik inuit angallapput, tuaviuutissaqarpasittut eqqisisimanerullutik tuaviuutissaqanngitsullu inortuilersutut tuaviorput. Ingiaqateqanngitsut amerlaqaat,
tamarmillu arlaannik tigumiarput, taskeq, puussiaq, puiaasaq qimmerluunniit. Nalunanngilaq assatik sumut atussallugit nalugaat, inuummi assaa pingortitaavoq inoqatip assaanik tasiugaqartussatut, tasiugassaqanngikkaannilu sumik arlaanik tigummisaqartoqartariaqarpoq. Ilarpassui issiallutik pisullutilluunniit oqarasuaatinik angallattakkanik oqalupput, tikillutik oqaloqatigiinnisaraluaminnut taarsiullugu. Tasiugaqarusukkaluartut oqaloqateqarusukkaluartullu amerlasimaqaat.

TANGO. TANGO. PATSIT PITSAK.
Kutaa, kutaa, qangalimi, isumaqarlunga qanganngoreersoq. Ila allanngorneruna ajortutit. Qangaana maanga tikikkavit. Taamanili. Ikaarutissaqaraluarputimmi. Ilaana, maaniinniarit, allanit oqaasissaqartoqanngilaq. Tikilluarit, Fritjolf Andersson.
Allamiuuvutit arriinnerulaartumik oqalunniarit. Naamik, qanganisalerinak. Qaangiuttut qaangiupput. Maanimiut arnartaasa qanoq qittaritsiginerat qitikulannginnermik naluara. Nipilersuutit nassarsimassagaluarpat. Qaa, makku arlaat avalaanniaruk. Tango. Tango. Qaa, tukkarlutit aallartinniarit. Uinngiarsussaanga. Saqqumisumi politeeqannginnami uloriananngilaq. Qimmit miaggoornavianngillat aatsaat taama ittunik takulinnginnamik.
Ajunngilarmi issianiarallaat, tuaviuutissaqanngilatit. Qaa, qitittarnikuunermik gigteqaleravit. Patsit pitsak. Maanimiut rommiutaat ajorisassaanngillat, kisianni sikaatunngikkaluarutta ajunngilaq. Kiannermik, nillataartumi sikaatorluni mamarnerusarpoq. Sunaana eqqarsaatigaajuk. Angerlarsimaffeqarsimanngisaannaravit angerlarsersinnaanngilatit. Paasinerlunnanga. Nalunngilat qanoq isumaqartunga. Siallilernavianngilaq tassani issianiarit. Aamma uanga taama ippunga. Taamaassimappat qimassimanavianngikkaluarpara. Nunat nuannarisat najoruminartullu qimanneqarneq ajorput. Suli taamaattumik naammattuuinngilatit, ilumut, taamanimi inuusunnermik. Fritjolf Andersson, qianak. Qitinniarit. Tango. Tango. Utaqqilaarit, ikunga pølseerniamut saviatsimik kakkissarfissannik aalliutissavakkit. Tassani utaqqiniarit, erniinnaq uteqqissaanga. Susaravinuna qitiluleravit? Pølsit qanormaanna ilissi taasarisi? Qisussunneqigamik? Utaqqiniarit.
Uterama peqanngilaq. Qitiluttuunerartoq oqilasimangaarami. Ujarnianngilara nalunnginnakku sumut ingerlassasoq.
Tinimut aallarsimasoq sianiginngitsoorlugu tinnussaangajallunga assoruutilerlugulu aqqusinermut avalakkama nunamullu tunngajunnaarlunga malugigakku iluaallaqaaq. Sarfaq malillugu kujammut kangimut seqernup nuisarfiata tungaanut isumanerluuteqarnanga suialaarnermillu suertillunga sarfarsiataalerpunga. Ukiorallarnavianngilaq.
Aalajangerpunga, nammineerlunga aalajangersorivunga, uffali sarfap suialaarnerullu apereqqaarnanga ingerlattaraannga, taakku sumunnarnissara aalajangissagaat. Silap qanoq ilinissaanik ilimasaarutit tusarnaanngikkaluarlugit ernumanngilanga aasaaqimmat silarlussuaq naalungiarsuk El Nino pitoraannavianngimmat kajungernanngitsumullu tipputsissallunga.
Avalangaatsiarlunga pisorpaluttumik tusaalerlunga qiviarakku takuakka kivittaassuit kommunep pii qillariinnarnik ujalulinnik talillit marlunnillu takisoorsuarnik kukillit qissianik qangali tinnussimasunik eqiterilersut. Tigutittut ilaat maniguutiinnarlutik qisunnik aserorterivimmut ikineqartarput, ilaallu nilliallutik pilikallutillu akiuunniartaraluartut maskiinarsuup nukeqaqigami kivittarpai qamutinullu kommunalfahrzeugeikimik allagartalinnut ikisarlugit. Ilimagaara seqummakui arlaannut naggorissaatissatut kuiorarumaaraat.
Imaallaammi issiaviit inissaqalerput, saqqarmiullillu isigiuminaatsunik isigisaqaratik issiasinnaanngorput, ulersuarnissarlu kisiat utaqqilerlugu nalunnginnamikku ulersualillarpat qaangiisussatuaallutik.
Illu angisoorujussuaq uiarlugulu ikumatitarsunnitsumik naamasaqaqqilerpunga, suialaarnerullu suminngaanneernera misissoraluarakku iluamik paasisaqanngilanga illut portusuut akornanni anori piumasaannarminik sammiveqartarmat.
Paasivara arlaanni suli ikumasoqartoq.
Qanormi isumaqartissavara, ikumasoqartillugu neriuttariaqarpa imaluunniit uppernarsisariaqarpa tassa qanoq iliorneq ajornarsisoq? Eqqaralu angallattut nipaannik pisorpalunnermik iluamik naalaarfigineq ajornarpoq. Ajunngilaq, angallattoqartillugu neriuutaaruttariaqanngilaq. Taakkumi nipaat, pisorpalunnerat tusarnaarluaraanni tusarnersutut ilisarpoq. Inuunerup ingerlasup, uniinnarnikuunngitsup nipaa, nipi kajungerpaluttoq, nipi neriunnermik akisuanilik, nipi pisussanut qilanaarpaluttoq.
Nipaatsumut pigaangama eqqisiveeruttarpunga.
Tusaamanarpoq oqartoqarsimasoq “qaammarli”, ilanagulu, Uangali ima ilarusuppara: "aamma nippalli". Qaammaqqusisimasummi suliani iluamik inerluarsimannginnamiuk, nalusimanavianngikkaluarpaami tappiitsoq tusilartuujumanerugaluarmat, tusilartorlu tappiitsuujumanerugaluarluni.
Unnukkiartulerami taarsingajalerpoq, qaamaneq peeruttussaavoq, uteqqissanersorlu tamatigut naatsorsuutigisassaanani. Taarsigaluartorli nipi peerunneq ajorpoq, pileqqaarneranimi naggatissaanilu taarlunilu nipaappoq.
Qarmamut ungaluliamut ornavallunga atinni biilerpassuit sukkalisaaginnaq angallattut isiginnaalerpakka. Tamarmik tuaviorput, taarsinnginneranimi unillutik nipaarukkusukkamik.
Nalugamikku taarsigaangat aatsaat nipi alla takkuttartoq.
Aammami naluaat qorlortup upernaami aputip aalernerani aasarimmilu sialleqqammersumi kuulluarluni nipaata suialaamit tingitaalluni nippattaartarnera. Naluaat nammineq siutiminnik tusarnikuunnginnamikku. Tusarallarnavianngilaammi takugallarnaviarnagulu. Qummut qiviaraluarama siallernissaanik ilimanartoqanngilaq.
Eqqaamajunnaarpara ikumatitap biilillu angallattut tipaasa assigiinngissutaat. Tamarmik ikumasorsunnipput, qooruliarlu angallaffik qulaanit isigilerakku tipit tamaasa ikumatitarsunnissorilerpakka, angallattullu nipaat kuup ujarattuup sakkortuumik kuuttup nipaanut assingutilerlugu.
SULLULIAP MATUA Ornitassarami ungasikkunnaarsimavara. Tipaa nipaalu ilisarnarsigaluttuinnalerput. Qanorli isikkoqarnera soqutaanani. Soqutaajunnaaraluttuinnarluni. Soqutaajunnaareerluni. Nalunngiinnarpara taanna ornillugu, qanoq ikkaluaruni ajunngilaq, nalunngiinnarpara tikingajalerlugu. Takunissaa, tikinnissaa, naluara qilanaarinerlugu siooraginerluguluunniit. Nalunngiinnarpara tikitassaralugu. Ilumoornersoq uppernarsiumaarakku.
Anorlilertussatut illuni nipi pisorpaluttoq sakkortusisarlunilu sakkukillisarpoq, suernermilli malunnartoqanngilaq, anorissaq kissartuussanersoq nillertuussanersorluunnit nalunarpoq, ataatigoortullu sukkanngikkaangata tipi kisimi malunniuttarpoq. Anorlilernialeraangammaanna qanoq ililluni sillimmattariaqarpa? Pituttugassaqarnangalu. Ajunngilaq, anori sorleq takkutissanersoq misissuataaqqaarlugu aalajangerumaarpunga qanoq ilillunga sillimmartissanerlunga. Imaassinnaavormi aamma anorlinngitsoortoq, soqutaanngilaq anorlinngikkaluaruni, nunamiikkama ernumanartoqanngilaq.
Qooruliaq biilinut aqqutissiaq qulaallugu ikaartarfikkuulerlungalu ammut qiviarama eqqumiigalugu takuara timmiaq angisooq naajaagunartoq qooruliakkut biilit angallattut qulaatisungarlugit timmisoq. Uumasoq sianiitsuunnginnami nalunavianngilaa takanani qooruliap iluani nerisassaminik nassaarsinnaanani. Ujaaserpaluttutullu illuni kaajallariarluni qullariartornermini qulaatileraminga qiviarlunga qarlorfigaanga, qaangeraluarlungalu utimut niaqquni saatillugu arlaleriarluni qarloqattaarpoq, arlaannik nalunaarutissamik ilisimatitsiniartutut pissuseqarluni. Kaajallaqqeriarlunilu sukkanerulerluni kujammuinnaq aallarmat suna pineraa paaserusulerlugu malilerpara.
Aqqutaani sulloq aqqusernup ataatigoortoq pisuttunut naatsorsuussaq iserfigaara, sumut aqqutaanersoq nalunngilara, qangalilimi kingullermik aqqutiginikuugaluarlugu.
Tuaviunngikkaluarlunga pisuppalunnera nipituumik akisuavoq, sullormi annertunnginnami meterip aappaa missiliuinnarlugu silitsigigami portunanilu. Malunnanngitsumik sangujartuaarsimagami anillariaa takussaanngilaq, qaamagaluartorlu qulliit qilaavaniittut ikumapput qamiuitsuugunarlutillu. Ilimaginngilarami taarsigaangat qaminneqartassasut, taamaaliortoqartarpammi sumut iluaqutaassagamik, seqinnersumi ikumagunik taarsisorlu qamillutillu. Naluara, unnukkut taartumi aqqutiginikuunngilara aqqutiginaviarnagulu. Sulluliap ilua isugutalluni assut kiappoq, ilimanarpormi ruujorersuit kiassaatit imassaannik imermik kissartumik imallit tassuunaqquuttut, ukiumi qiianartillugu oqqisimaarfigalugu pitsaassaqaaq.
Iigai soorunami allattuiffigineqarsimapput. Inuit tassuunaqquukkaangamik atsiortarsimapput qanorlu isumaqarnerminnik nalunaaruteqartarsimallutik. Ilaat kamassimaarpalullutik allattarsimapput ilaallu nuannaarlutik, quianartuliorlutik asasamillu aqqi allattarsimallugit asanninnerullu qanoq angitiginera isertuutinngivillugu allattarsimallugu. Ilimagisimavaat asasaq tassuunaqquukkumaartoq. Tummartarnerma akisuanera nuannarinermik uinngiarsoraluarpunga, nipikeqimmallu nipitoorsuarmik qatituumik suaarama "kiap ikaartarfiutiga aqqutigaa", qoqernaannarmik akisuavoq. Suaarneralu akineqanngilaq.
Allaatissaqartuuguma oqaatsit taakku sulluliap iigaanut allassagaluarpakka, arlaata akiniarumaarmagit.
Taamaassimavormi. Kiannguummitaava ugguuna ingerlalluni asasami aqqa suaarutigisimagaluarpaa. Akineqarsimanerluni. Tassaqa. Asasani ilagisimaguniuk allattuinissamut piffissaqarsimanavianngikkaluarpoq.
Sulluliap qeqqata missaani tamaani iigaannarmi matoqarpoq. Taqqamani soqarnersoq paaserusulerlugu ammariaraluarpara. Parnaaqqavoq, kasuttorakkuli ilua akisuaneqanngilaq soorlumi matu iikkap qaavanut iliinnarneqarsimasoq. Aamma siutikka tutsillugit taqqamani soqarpalunnera naalaaraluarakku nipeqanngivippoq. Angerlarsimasoqarsimanngilaq.
Ammanera qanillilersimammat suialaarneq malunnarsilerpoq, silallu qaamanera sunniutilerluni. Qulaallunga ingerlasoqarsimammat sulluliap ilua sajukulalerpoq, suialaarnerlu sakkortuseriarmat paasinarsivoq tassuunaqquuttartut ilaat quisarsimasut. Tipeqaaq. Soorunami inuup qoorissavaa, kiammi, suummi allap. Qaamaneq aappalunnerulersimanavianngilaq, qulliinukua ilaat ippassimallutik ikumaneri aappalunnerulersimasutut ittut. Naamik, maani nuna sajunneq ajorpoq, qulinniuna angallattut ilaat oqimaassimasut. Anillattariaqalerpunga, sulluliaq sajukulaaginnalerpoq, maanaqquunnerami sivitsorpoq. Qangalimi pulavunga, qaammatit qulingiluat, naamivik, aatsaat iserpunga, aqqusaaginnarigaana, najugarissanngilara, aniguma kingorna iserfigeqqissanngilara, aamma aqqutigisama erniinnaq puigussavaanga. Iikkamut allassimagaluaruma puigornavianngikkaluarpaanga. Allatamami qanoq ittuuneri kisiisa soqutigissavai.
Tassuunaqquutikulannginnermik anisariaata qanoq innera puigorsimallugu tuaviutsariarama arpasukaaginnaq anillaatilerlunga tummeraarakasiit maluginngitsoorlugit pangallangajavippunga. Anitsisoq tuaviungaarami, anitani erniinnaq igereerpaa.
Tunummut saallunga qiseriarlunga eqqanniittut pilerinaqimmata tunummut qiviaqqinnanga assut nuannaalerlunga tikitara nuannarinermik isumagissillunga ingerlaqqilerpunga.
Aniffimmami killingani uninngaannaraluaruma sussagama.

SINNIKOQ
Aqqutigisara ilisarnarsigaluttuinnalerpoq. Soorlumi qangali sungiusimallugu. Sulisut angerlakaareersimagamik inoqanngilaq. Ungaluukkallu iluini qimmersuit paarsisut kisimik takussaapput, ajortumeerinissannik ilimagisimannginnaminnga soqutiginanga qiviartarpaannga, ataasersuullu kammalaatitaarerusukkunaraluarlunga unavoq. Kiserliorpaseqaaq, aatsaammi aqagu ullaakkut suliartortut takkuppata inummik sungiusimasaminik takussaaq.
Oqarfigaara ajoraluartumik nerisassamik tunisinnaanagu nassataqannginnama, paasisimallunga isigeriarlunga tunulluni aallarpoq, suliani nakkutilliineq nakkutigilluarniarlugu.
Uninngaannarpunga qanoq piniarnersoq paasiniarlugu, aarimmi, sivitsunngitsoq kaajallaareersimallumi uterpoq killinnguannullu aqupilluni uninngalerluni. Aliasuppalulluni isigaanga, usornassaqigamami, nalunngilaami sumulluunniit ingerlasinnaasunga, namminerli ungaluukkap ilua qimassinnaanagu.
Sivisuumik nipeqarata immitsinnut isigivugut, paarsisuugaluarluni qununanngilaq, ungaluugarlu sinerlugu ingerlalerama sivisuumik ingiallorpaanga.
Sissaq qanilliartorlugu ikumasup tipaa sakkortusiartorpoq, apuutilersimavunga. Aqqusineq angallaffigineqanngitsoq qitermigut qimuttuitsunut aqqutissialik ikaariarlugu suliffissuusimagaluarlutik atorunnaarnikut ilaallu piiarneqalersimallutik ammaannalersimasut saneqqullugit imarsunnip tungaanut qilanaarlunga ingerlavunga.
Takorusutarami, ornikkusutara, tikilerpara. Imaq nuigakku angerlamut apuuttutut misigaanga. Uninngalerlungalu saninni qarlormat takuara naajaaq suli tingisinnaanngitsoq immap killinnguaniittoq, qarloriarlunilu qummut qiviarmat qiviagaata tungaa qiviarakku takuara timmisartoq mikkiartorluni pukkilereersimasoq. Illumut portusuumut tarrimmat naajaap nujuitsup killinganut puumut taratsunik ukiukkut quasatsillugu aqqusinernut siaruarterneqartartunik imalimmut maangali iginneqaannarsimasumut ingippunga umiatsiamalu sinnikua suli pujoortoq isiginnaalerlugu.

	