KAPITALI 1

Inuusuttut Mikkelimi festertorsuupput. Qitigissat rockit nutaajunerpaat nipitoorujussuarmik kipissaanngitsumillu båndini kaavitinneqarmata aammalu oqallittut illartullu nipangissanatik, torlulaanngikkaanni tusaasaqarfiunngillat. Tassa inuusuttut 15-16-inik ukiullit 10. klassimi soraarummeernersiorlutik nuannassuataartut.

Ippassaammat karakteeritik atuarfimminnut aasimavaat, ilinniartitsisuminnit nuannersumik persuarsiorfigineqarsimallutik. Tamatuma kingornagut unnuarsuaq tamaat festersimapput.
 
Taamaakkaluartoq unnummut Mikkelip angajoqqaavisa illuanni festernissaminnut aatsaalliaa taama pilerisimapput. Mikkelip angajoqqaavi, atuarfimmut ungasinngitsumi ineqarput, taakkulu ikinngutiminnut pulaariartussaapput. Mikkelillu pulaartussai nuannisaarluaqqullugit anaanaa 
aamma piareersaateqarsimavoq. Ha pissanganaq! Arfininngorneruvoq. Ulluni aggersuni festeqattaarnissat siullersaat. Taamaattumik amerlanerit sininneqarpiarsimanngikkaluarlutik 
ataaserluunniit qasoqqarpasinnermik takutitassaqanngilaq. Ilaat taamaalaanngualereerlutik iserput. 
Ilami taamak nuannertigisoq! Soraarummeereerput. Tullissaa ungaseqaaq!
 
Imigassanik naammattunik pisisimagamik amerlanerit unnuup ingerlanerani malugisimaalaalivippaat. Unnuk nuannisaarfioqisoq ingerlalertorsimavoq, maannalu tassa 
unnuaroreerpoq, eqeeraluttuinnarlutillu. Ilaat erinarsorujuujutigalutik niperujuujutigalutilluunniit qitipput, ilaat quianartunik oqaluttuuteqattaajutigalutik illartorujussuupput. Arlallit natermi issiapput, imminnut saallutik immiaarartorput kasuuttaqattaajutigalutik. Massa ilaat kunissuutikujuttut. Puiaasat imaqanngitsut imallillu, arsakoorfiillu cigaretikunik imallit sumi tamaaniipput. Inip ilua allanngorsimagaluartoq aserortoqanngilluinnarsimavoq. Tamarmik nalunngilaat paarisassaqarlutik.
 
Gitte nalaasaarfimmut ingippoq imminut igiusaannarluni.
Uggoraa Piitarlu qiteqatigiillualeruttorlutik nukappissat marluk ilungersorpalullutik oqaluuttut, Piitaq oqaloqatigiinnerminnut akulerunniarlugu tiguarmassuk. 
Piitaq atuaqatigiit silatoortaraat. Gittep ajuutigisaa. Gittep qitittut qiviarpai. Tamangajammik immikkuutaarlutik qittapput, 
qiteqatitik attorpiassanagit timitik sangujoraarteqattaaginnarlugit talitik quleralugit, nipilersuullu ingiorlugu ilaat erinarsorujoortarput, illartarniarlutillu. Nipilersuut naagaangat ilaatigut kaaverulooriarlutik qiteqatertik eqeruloortaraat. Ila nuannersaqaat. Assigiinngitsunilli 
pissusilersorput. Arlaqanngitsut eqissimallutik qitipput. Taakku ilagivaat niviarsiaq angisuujunngitsoq taalaartoq, takisuunik manissunik tunummut siaaginnarsimasunik 
qernertunik nujalik. Tassa Emilie. Nukappiaq angisooq qaamasoq qiteqatigaa. Tassalu Eskild. Unnummut taakku qimannaveersaavipput. Gitte qungujuppoq. Emilie tassaavoq 
ikinngutiginerpaasaa, ukiorpassuarnilu atuaqatigisimasaa. Sequnngerpoq neriullunilu Piitap angutit ikku oqalliseqisut qimallugit ornissagaani qiteqatigeqqilerlunilu.

 Hej Gitte, sinippit? 
 
Rasmus atuaqatigiit qiimasortaat, sanianut ingilluni taliatigut tigullugulu oqarpoq. 
Cigaretitukkami pujua superujussuarpaa, neriulluni Gitte maanna kisimiitsialaarmat nuannisaaqatigilaarsinnaassallugu. Gitte erngerluni akinngilaq, nakerinngippasilluguli assaa illuartippaa. Qiviaramiulli qungujunngitsoorsinnaannginnami qungujuppoq, tassali Rasmusip kiinaa pisarnermisut nuannaartitserusunnguatsiangaarmat, aammami nalunngilaa Rasmus imaaliallaannaq ajuallatsitassaanngitsoq, taamaattumillu qungujulluni akivaa:
 
 Sininngilanga, eqqarsarpunga! 
 
Taamak akimmani Rasmus illariariarluni oqarpoq: 

 Tusarpisi? Gitte eqqarsarpoq! 
 
Taamalli nipiliortoqartigimmat tusaaneqanngilaq, aamma soqutiginngilaa. Gittep saakkamiuk allamik oqanngilaq:  Unarsuaq! 

Rasmusip, maanna saamarpasilluni qungujulananili tuiisigut eqillugu nangippoq: 

 Gittennguaq utoqqatserpunga, sunamitaava eqqarsaatigeruttorit akornuserpakkit? Immaqa soqutiginartunik eqqarsaruttortutit? Qaa, oqaluttuuteriannga aat? 
 
Gitteli akinani nikuipallariarluni, nerriveeqqap nalaasaarfiup saavaniittup, puiaasanik imalinnik imaqanngitsunillu, imertarfinnillu ulikkaartup, qaavaniittumik cigaretimik tiguseriarluni ikitsivoq. Ikitsit issulillugu qameriarlugu Rasmus qissimillugu oqarfigaa: 

 Eqqarsaatit tamarmik oqaluttuarisariaqanngillat! 
 
Soorunami. Tassami Piitaq kisiat eqqarsaatigaa. Allat susassarinngilaat! Immiaarartugarisimasani nerriviup qaavaniittoq tigoriarlugu aarloruppaa, Rasmus erinarsorujuujutigaluni taakkununnga illartorsuarnut akulerukkiartortoq. Båndi naammat Mikkelip guitarini iikkamiit tigoriarlugu 
erinarsuutigaluni appippoq. Ilaasa unngullugu erinarsoqatigilerpaat. 

 Aammalu, aammalu! 
 
Atukkani naammagu nilliapput. Ataasiaqqereeramilu guitari iikkamut nivinngariarlugu oqarpoq: 

 Naammappoq! Tassami aamma pulaartuni iseqqaarmata nipilersorfigalugit ilassereeramigit. Tamanna nuannequtit ilagaat. 
 
 Arraa, Mikkelip angajoqqaavisa isinnginneranni torersaalaarniarta, Merete torersuusoq oqarpoq, imertarfinnillu katersuilerluni. 
 
 Aa, aatsaat ataatsinut qiteqquppoq, ataaseq sioqqullugu isernavianngillat, Mikkeli oqarpoq. 
 
 Ataasinngulerpoq, Stina pilerpoq Meretelu ikiornialerlugu. 
 
Båndi aallarteqqissimavoq ilaallu qiteqqilersimallutik. Emiliep Eskild iperarpaa, noqikkaluaraanilu talini nusupallariarlugu arsaajaavinnik katersuilerpoq, Eskild isigiutigalugu. 

 Taavami aamma uanga ikiuuttariaqarpunga, Eskild eqiasuppasilluni arriitsorsuarmik arsaajaavik ataaseq tigullugulu oqarpoq. 
 
Gittep igaffimmut anillakkami nerisassat sinnikui katersornialerai, Piitap anillalluni tunuaniit eqippaa. Gittep saakkasuarpaa, igaffimmilu qitilerput. Puiaasat igaffiup naqqaniittut sakallugit uppikaatimmatigit tassa perpaluk. Ilaasa suakkasuarpaat, soqutiginagilli qitiutigalutik inimut 
iserput. 

 Immiaaqqat puukui ataatsimut katersussapput, karsimut ikiorarlugit akigiumaarpavut! Nukappissat ilaat torlulaarpoq. 
 
 Ilissimiuku tamakku isumagisassasi! Stinep ilummut akivaa. 
 
 Nalunngilarput! Taqqama angerpallappoq, nikiganili. 
 
 Arnat kisimik sulisinnaanngillat! Rasmus erruinialerpoq. 
 
 Rasmusinnguaq angut pitsak, maligassaq! Meretep ornillugu pivaa. 
 
Rasmus pisarnermisut malarluni illalaariarluni oqarpoq: 

 Meretennguaq, tamanna nalunngilara! Tamarmillu illalerlutik. 
 
 Tassa anissaagut! Eskildip igaffimmut anigami Emilie taliatigut tigullugu oqarfigaa. 
 
 Arraa, anilereerpisi? Ilaasa aperaat. 
 
 Aa, Mosemununa pisuttualaarniartugut, Eskild Emilielu ataatsikkut akipput. 
 
 Ikiuutilaaqqaarlungami, Emilie oqarpoq. 
 
 Takoqqissaagut, ilaat tamarmik oqalupput. 
 
 Tassani ippassaq inigisatsinni kingullermi! Rasmus Emiliekkut anilermata torlulaarpoq. 
 
Anigamik illup silataani aqqusineeqqakkut naatsiiviup matuata tungaanut ingerlapput, Emilielu arpalukaarluni siulliulaartoq Eskildip malillugu pivaa: 

 Utaqqilaarniannga! 
 
Naatsiiviup matuata killingani nalleramiuk tuiisigut tiguaa uluaatigullu kunillugu. 

Naatsiivimmiit anillakaakkamik aqqusiniliakkut illuttut portusuunik orpeeqqanik qorsooqqissunik pilutalinnik killeqartukkut ingerlalerput, aqqusinersuup Gladsaxevejip tungaanut. Maanna kisimiileramik imminnut ittoorilaartutut pilerput. Aatsaarluinnarmi kisimiilluinnarput. Ukiorpassuit 
atuaqatigiissimapput, ukiorpassuillu ullut tamangajaasa meeqqatulli allatut takusarsimapput, pinnguaqatigiillutik qinngasaallutik, kamaallutik illaqatigiillutillu. Peruleramik imminnut ungasinniakujulersimapput, inuusuttuaqqat taamaattarnerattut. Upernaarli manna allaasutut 
misigisimasaminnik imminnut qaninniakujulersimapput, inuusuttunngulernerup nassataanik misigisaqalersimallutik. Ilaqartuartarsimagamilli maanna kisimiileramik qanoq iliusissaaruttutut ipput, uffa imminnut kajungeralutik, uffalu aamma unnummut sivisuumik qiteqatigiissimallutik, 
ikinngutitik ilagalugit. Aasarissisimammat juuni qaammat unnuaagaluartoq sila qiiananngivippoq, 
taarsilaarsimagaluaramilu maanna qaammaqqilerpoq. Ingerlavigisaasa eqqaanni naatsiivippassuarni aasap naasuisa sikkernerisa tikkisa silaannaq naajuminangaartunngortissimavaat. 

 Aa, silaannarik! Emilie malarluni silaannaq najoortuutigalugu oqarpoq. 
 
Eskild oqaaseqarani Emilie talluatigut tigoriarlugu, kiinaa tungiminut saatsikkamiuk kunippaa. Sivikitsuararsuarmik kunissimagamik iperarput, tunumikkullu talitik paarlassimallugit eqisimaarlutik ingerlaqqilerlutik. 

Aqqusinerujussuaq anillaffigisaat tassaavoq Gladsaxevej, Københavnip avatinnguaniittoq, atuarfigisimasaata killingani. Illuatungaaniipput illorsualiarujussuit Høje Gladsaxemik taaneqartartut, taakkualu arlaanni Emilie najugaqarpoq, angummini Erimmi arnaataanilu Anettemi. 
Emiliep inigisamik tungaa qiviatsiaramiuk nakerinngivissutut kiinnerluni alarasuarpaa. Tassali angerlarfissani kajungerinnginnermik. Unnulli manna angerlajaanngikkaluaruni 
ajortumik pineqartussaanngilaq. Tassa ilimaginngisaanik pisoqarnikuuvoq. Festeriarniarluni aninialermat angutaata pisarnermisut oqarfigaa angerlajaaqqullugu. 

 Tusaavakkit ullaaq qassinut iserpallattutit, kiisami naviinngilakkit atuarfissinni naggataarnersiorassi. Unnummut taamatut pissanngilatit! 
 
 Aa, ataata, Emilie qinorpasissumik nipeqarluni arriitsumik oqarpoq, nangillunilu:  Ullumi arfininngorneruvoq, ilakka unnunnissaanut assut pissangarrapput ...! 
 
Taamak pisarani Anette oqarataarpoq:  Ata, unnummut Emilie sussa aamma kingusinaaraluaruni. Ulluni makkunani pigaartaraluaruni soqutaavallaanngilaq. Ullaakkut makiaartalissaguni piffissaq innajaartalerfissaa nalliukkumaarpoq. Uagummi aamma pulaartoqartussaagatta pigaartussaavugut, kingusinaaraluaruni akornusernavianngilaatigut. 

Erik akinngilaq. Tamatumuuna akuersisoq paasisariaqarpoq. 

Emilie Anettep oqalunnera tusarnaajutigalugu isumaliorpoq: „Nalunngilara sooq unnuk manna uannut taamak pitsaasaarniartigisutit, Anette!" Tassa ulluni makkunani Anettep pania Jane tikeraartoraat, taannalu Anettep killilersunngisaannarpaa, uffa ukioqatigigaa. Tassagooq feeriarmat. 
Emilie oqaqqiganilu isumaliuinnarpoq assut kingusinaarniarluni. Soormi qaatikkuni. „Anette isumaliorpit paasinngikkikkit unnummut kingusinaaraluaruma sooq ajorinngikkit. Sianiissoraarma! Nalunngilakkit!" Isumaliorpoq. 

Emiliep uumissuineq ataataminit Anettemillu ilikkarpaa. Taakkua asanninnermik takutitsiffiginngisaannarsimammanni qinngarsugarilersimavai, ajortuinnarnik isumaqarfiginiartarlugit. Maanna perulerami qimannissaat erinigalugu eqqarsaatigiuartarpaa. Nalunngilaali massakkut qimassinnaanagit. Sumunnassagamimi? 

Aqqusinersuaq Gladsaxevej ulluinnarni biilerpassuit sukkaqalutik ingerlaffigisagaat, maanna unnuaammat biilit unerarsimammata sunnguamik nipaqanngilaq. Emilie Eskildilu tasiorlutik arriitsumik aqqusinersuakkut ikaarput, Utterslev Mosemi pisuttuarniarlutik. 

KAPITALI 2.

Emilie niviarsiaavoq pinnersoq. Kalaallisut isikkoqanngilaq, qallunaanilli aamma allaalluni. Nujaasa qernernerat amiatalu similaarnera eqqaassanngikkaanni qallunaajusorineqarsinnaavoq, timaa nioqqortulluni qallunaarpalukkami. Ullumikkut kalaallit akuttat pinnersut assigai, immaqaluunniit pinnernerpaat. Emiliep nalunngilaa pinnerluni. Tamanna iluarisarlugulu sorraallisaatigilaartarpaa. Sumiluunniit angutinit isikkunneqartarpoq, soorunalimi tamanna maluginngitsoorsinnaanngilaa. 

 Kalaaliuit? Angutinit taama aperineqaraangami akisarpoq: 

 Sussagakku? Nangippata:
  
 Qallunaajunngilatimmi, Kangiamiuuit? 
Akinagit malaamilluni alarasuartarpai qimapallallugillu. Ilaanni sorraannerarluni oqaasipiluttut tusaasarpai. Ilaanniluunniimmi kalaaliunnginnerarluni akisarpoq. Ikinngutini niviaaluit ilagitillugit angutit taamatut oqaluttut Emiliellu akissutigisartagai illakuluutigisartorujussuuaat. Tamakkuli nassuiaatissaqarput. 


Mikigallarami salluneq nalugallaramiuk, kalaaliunerluni 
aperineqaraangami angerasuartarpoq, inequgineqaraangamilu 
perruualaalersarluni. Anginerulerami allanngorpoq. 
Piaartumik malugivaa ataatami kalaallinik ilaqartinnaveersaartaraani. 
Naalanniartarpaa ilumoorsinnaammat 
kalaallit iluarluanngitsuummata ilagitinnaveersaartarai. 
Atuarsinnaalerami tamanna uppernarsisoraa, aviisini atuartaramiuk kalaallit imerajuttuusut toqutsigajuttuusut imminorajuttuusullu. 
Atuartarpaa Gråbrødretorv Christianshavnstorvilu kalaallit aalakoortut inigigajukkaat, taamaattumillu taakku sapinngisaminik tikinnaveersaartarpai. 
Nalunngilaa ataatani aamma imertartoq aalakoortarlunilu, 
kisiannili toqutsisanngilaq, aamma Gråbrødretorvimiinneq 
ajorpoq Christianshavnstorvimiluunniit. Anettellu 
imminut ajorniartarneranut nammineq kalaallimik anaanaqarnini 
pissutaatinniartarpaa. Ilaquttaminit iluareqqunermit 
kalaallinut ungasinniartunngorpoq. 
Imaanngilaq Emiliep tamakku isumaliutigiuartarai. 
Qallunaararpassuarnik ikinnguteqarami ulluinnarni eqqarsaatigisanngilai, 
nuannaartarlunilu. Kisimiileraangamili 
pingaartumik ineeqqamini tamakku isumapiluit qaffakaatittoortarpai. 
Maanna Emiliep 16-inik ukioqalernermini kalaallit tungaannut 
isumaa allanngorsimavoq. Illersorniartarpai, ilagissanagilli. 
Emilie angummi arnaani peroriartorsimavoq. Aanaata 
siullermik niviarsiaraq soqutiginngitsutut pissuseqarfigisimasani 
tigummileramiuk assut asalerpaa paarilluarlugulu. 
Kommunimiit utoqqalinersiutinik aningaasanik pisartagaqalerami 
siornatigutut ullaakkut asaajartortariaaruppoq. 
Emiliennguarlu aamma aningaasanik pisartagaqartinneqarmat 
ulluinnarni naammattusaarilluarlutik 
inuugunik ajorsartariaqanngillat. 
Erik suliunnaarsimavoq qitilulersimanini pissutigalugu. 
Taamaannini pissutigalugu taannattaaq aningaasanik 
pisartagaqarpoq. Maanna Erik arnaatimini Lisemi najugaqarpoq. 
Niviarsiarannguaq Emilie pingasunik ukiulik sivisuumik 
napparsimavimmiissimalluni angerlartinniarneqalermat 
angutaata Eriup nuliassaatalu Lisep tigusussanngorpaat. 
Tamannali isumaqatigiinngissutigisorujussuuaat. Lisep tusaramiuk niviarsiaraq ipingajakkaluarnini pissutigalugu ukiuni siullerni paarilluagassaasoq, naamik tigorusunngilluinnarpaa 
nammineq suliffeqarami. Tamanna 
Eriullu oqqassutigisartorujussuanngorpaat. Eriup suliffeqannginnami 
paarisinnaagaluarpaa, meeqqerinerli naluaa 
eqiagalugulu. Børnehaviliartalerpat tassunga ingerlassinnaavaa 
aallugulu, kisianni tamatuma saniatigut qanoq 
iliuuseqarfiginissaa nalunerartarpaa, akornutissatullu isigalugu. 
Ilimaginngisamik Eriup anaanaata Dagmar Jensenip 
niviarsiaraq tigujumaratarpaa, uffa siullermik niviarsiarannguaq 
taanna soqutiginngitsutut isigisimallugu, anaanagigalua 
nuannarinngippallaaqigamiuk. Dagmar Jensenip 
piumasaa taanna tamarmik iluarilluarpaat. Pissusilersuutissallu 
tamarmik aaqqimmata Emiliaaraq aanaminut, 
anaanagigaluaminut asannissimanngitsumut, anaanagigaluamilu 
qinngarisaanut, nuuppoq. Tamakkuli ilisimanngilai. 
Dagmar Jensen niviarsiaqqamik paarsilerami allanngorpoq. 
Isumagissaarnerulerpoq, arnaqatiminillu nersualaarneqaraangami 
tamanna inuummarissisimaarnartutut 
malugisimaniartarpaa. Niviarsiaraq aneeqatigalugu busseqatigaluguluunniit 
perroorutigisarpaa, meeraq qiimasoq 
allamiorpalulaartoq pinnersoq inuit alutorsarlutik isikkuttarmassuk. 
Qungujulallutik isigeqqajaasarpaat, ilaannilu 
inequnarnerartarlugu. 
Meeqqap atisarinnissaa fru Jensenip pingaartittorujussuanngorpaa. 
Aningaasat siornatigut erligisani niviarsiaqqamut 
atisassarsiutigisalerpai. Pinnersaatitut erlinnartutut 
pigilerpaa, taamak oqarsinnaanngikkaluarluni. Meeraq 
piuminarami peruluutaanngilaq. Ilami allaat qungujutsitsiuartalerpoq. 
Fru Jensen utoqqalilluni aatsaat taamak 
qungujullattaartigilerpoq. Erik anaanaminut pulaallattaalerpoq, 
pulaaraangamilu, niviarsiaraq nuannaartarnermik quianartarlunilu qimakkusunnartanngimmat, aniaarniarneq ajorpoq. Aamma oqallorissiaarnera nuannequtinut ilaavoq. Emiliaaraq nuannaarutaalerpoq. 
Dagmar Jensen aatsaat ernutaqarnermik misigisaqalerpoq. 
Sunaaffa taamak nuannertigisoq! Allamik, Eriup 
nuliaminit siullermit erneranik ernutaqaraluarpoq. Taannali 
takuneq ajoramiuk maqaasinngilaa. Soorlumi Emiliaaraq 
ernutatuarigaa. Taamak isumaqarfiginartarpoq. 
Ullut ilaanni niviarsiaqqap aanani apereriataarpaa: 
 Naak anaanaga? 
 Uanga anaanagaarma, aanaata akivaa. 
 Naamik, illit Eriup anaanagaatit, uanga aanagaakkit, 
meeqqap akivaa. 
Ih silatussuseerakasia, salloqittalaagassaanngilaq, fru 
Jensen qamuuna quiasulluni isumaliorpoq. Qungujunngivillunili 
nangippoq: 
 Anaanat toquvoq, uanga maannakkut anaanagaarma! 
Meeqqap aanami oqaasii akuerai, oqaqqiganilu pinnguarnini 
nangippaa. 
Ukiut marluk qaangiummata fru Jensen toquvoq. Gigteqartartorujussuusimavoq 
iisartagartorluni qaangiimisartakkaminik. 
Emiliaaraq najortigileramiuk taanna samminermik 
imminut puigoqqajaasarluni gigtip annernartua 
atussaatinnerulersimavaa. Ukiuugaali inigisami silataani 
majuartarfiit quasartut malugiitsoorlugit quaalluni nakkakattarami, 
naqqanut tussimavoq niumi illua nanerlugu, 
sunaaffa napillugu. Nalalluni nimaartoq takuneqarami 
siarngutigineqarsimavoq, napparsimaviullu qamussuinit 
aaneqarluni napparsimaviliaanneqarsimavoq. Fru Jensenip 
annilaarnermit anniarnermillu silaqarpiarsimanngeriarami, 
ernutannguani inigisaminni kisimiittoq oqaatigissallugu 
puigorsimavaa. Saniliisali qiarpalunnera tusaalerlugu, 
imminnut eqqussimavaat, aanani utaqqikatalerlugu qiangiililersoq. Erik allamik arnaateqalersimavoq najugaqarfigisaminik, 
 Anettemik atilik Høje Gladsaxemilu 
najugalik. Anette Emiliep ukioqataanik, Janemik atilimmik 
paneqarpoq, taannalu uigisaminit siullermit meeraraa. 
Anaanami kissaatigisaa malillugu napparsimavimmiilermat 
Erik inigisaannut nuuppoq Emilie tassaneeqatigissallugu, 
børnehavini qimannginniassammagu. 
Sapaatip akunneri marluk qaangiuttut fru Jensen napparsimavimmiit 
angerlartinneqarpoq, gipseqaramili pitsorloqaaq. 
Napparsimaviup paarsisuanit orninneqartarpoq. 
Kommunillu sapaatip akunneranut marloriarluni aggersittagaanik 
eqqiaasumik inigisaminni ikiorteqartarpoq. 
Aanani angerlarmat Emilie assut nuannaarpoq, kiffartuukkusuttarlugulu 
piumasaqaraangat aalliukkasuartarpaa. 
Inikisaaraluarlutik Erik suli najortigaat ikiortigilluarlugulu, 
pisiniartoralugu Emiliemillu børnehavimut ingerlassisoralugu. 
Ualikkut eqqaamiuata panimminut aappiullugu 
angerlaakkajuttarpaa. Emilie naalagarsiortitseqaaq, 
tamannali ippinnartuutinneqanngilaq. 
Fru Jensenip niulunnini sivisunaarpaa. Aatsaat aasarmat 
ajaappisserluni angalaalaarsinnaanngorpoq, aniilaarniarunili 
kisianni Emilie ilagalugu. Ingalluni ernutannguani 
qujagilerujaa, ilami ikiortigisaleramiuk. Taannannguarmi 
piginngikkuniuk qanoq ilioqqajarpa? Dagmar 
Jensenili itisuunik eqqarsaasersortartuunnginnami, tamanna 
pisussatut qujanartutut isigalugu naammagaa. 
Uninngajuarsimanermit aasaq imaasigaluartoq, fru 
Jensenip gigtiminik ippigusunnera aasiit sakkortusigaluttuinnarpoq. 
Anniartarnermik qiimaalligaluttuinnalerpoq. 
Nuannaarutituaa tassa Emilie. 
Ukiartoq pitsorluttorujussuanngorpoq, niumi napinera 
annertuumik gigteqarfigisalerlugu. Meeqqamik paarisaqarnera 
pisortanit ippigineqalerpoq. Emiliep aanaminit 
qimagunnissaa pisariaqartinneqalerpoq. Eriup Anette akuersitippaa Emiliep imminnut nuunnissaanut. Siullermik 
Anette assut ajornasaaraluarpoq, nammineq maanna 
meerassaqalerami, meeqqamik allamik tigusinissani merseralugu. 
Emilieli tigujumanngikkuniuk Eriup qimaqinammani annilaangagaa, maannalu nassangaatsialerami Eriup ikiortigilluarnera miserratigisinnaanngilaa. Taamaattumik 
oqartoqarsinnaanngilaq Emilie anaanassamut 
asannittumut nuuttoq. 
Erik naammattunik sammisassaqarpoq. Niviarsiaqqat 
marluk børnehaviliaatereeraangamigit pisiassat isumagisarpai. 
Periarfissaqaraangamilu saniatigut arlaannik 
oorersiulaarniarluni suliassarsiortarpoq, akii akileraarutinut 
isertorsinnaagaangamigit. Ilaqutariimmi maanna ilapput. 
Anette meerartaarpat aningaasartuutissat suli amerlisussaapput. 
Eriup paasivaa ikiuuttariaqarluni. Aamma 
nuannarivallaanngisaminik paasisaqarpoq. Tassa inuussutigisassatik 
naammattusaarniassagunikkit imernikillisariaqarluni. 
Imertuartarsimasumulli imaaliallaannaq soraarussineq 
ajornarmat, periarfissaqaraangami Anettemut 
isertorluni ingerlatikujuttarpaa. Sulimi meeraq inuunngilaq. 
Anette ukiorpassuarni pisiniarfissuarmi BC-varehusimi sulisimavoq, 
sulilu erninissaminut qaammatit amerlajunnaaraluartut 
sulivoq. Angerlaraangami qasusimasarpoq, Erillu 
silatusaavilluni ikiuunniavittarpoq. 
Høje Gladsaxemut nooqqaarsimaleramik Emilie aanaminut 
angerlarsertorujussuusimavoq. „Angerlarniarpunga", 
oqararaaq. „Angerlarsimavutit", taamak akineqaraangami 
meerujuusorujussuanngussaaq oqalullunilu: „Naagga, aanaamut 
angerlassaanga!" Qialerlunilu. Aallaqqaammut 
piuminaakujuppoq aamma Anettellu pania Jane akaareqatigiinngikujuttaramik. 
Eriup arnaminut Emilie akuttunngitsumik 
pulaaruttarpaa. Pulaaraangamillu aniumajunnaaraangat 
angutaata sukannerfigisariaqartarpaa meerapalaajunerartarlugu. Tassalu Emiliep oqaatsinit ilikkarluaqqaagaasa 
ilaat tassaavoq 'meerapalaaq'. Janelu kamaatikujukkaangamik 
oqaasinnaarisalerpaa: „Illit tassa 
meerapalaaq!" 
 Anaana, illimmi aamma uatsinnut pulaarsinnaavutit, 
bussi linia 19 saninnguatsinnut unittarami ilinnut pisarivallaanngikkaluarpoq. 
Piffissaq aggerfissat nalunngikkutsigu 
bussit unittarfiannut naapigiarsinnaavatsigit, Eriup 
ilaanni pulaarlutik arni oqarfigaa. 
 Takussavarput, arnaata akivaa. 
Tassa fru Jensen maanna ernermi najugaanut, aappaata 
Anettep najugariuarsimasaanut pulaarsimanngisaannarami, 
uffa qangali Eriup Annette panialu arnaminut pulaarussimagaluarai. 
Kiisami maanna pissamaalernerpoq? 
Emilie pissutigalugu. 
Dagmar Jensenip Emilie najortigiunnaaramiuk kisimiittaraluaqaaq, 
aliikkutassaqarporli. Anituaraangami 
atuagassiat sapaatip akunnikkuutaartumik saqqummersartut 
ataasiinnaanngitsut pisiarisarpai, imaluunniit ikiortini 
pisiniartileraangamiuk tamakkuninnga pisitittarlugu. 
Taamaalilluni inuppassuit nalulluinnakkani, kunngikkormiut, 
isiginnaartitsisartut, naalakkersuisut, kikkulluunniit 
atuagassiani taamaattuni allaaserineqartartut 
ilikkartorujussuuai. Nalunngilai kikkut katittut, kikkut 
avittut, kikkut asaqatigiilersut assigisaallu. Tamakkuninnga ilisimasaqarneq pingaartittorujussuanngorpaa, sanilinilu isersimasorigaangamiuk oqaloqatigiissutissaqarluartarput, ilaannilu atuagassiaatiminnik taartigiittarlutik. Aamma fru Jensenip soorunalimi fjernsyni aliikkutarilluartarpaa. Eqqarsaatigisimanngisaminik taamaaliornermigut Emiliaaqqamut maqaasinini matoorpaa. 
Ilaannili nakerisaarutivilluni nikallortarpoq, tamakku aliikkutarisartakkani soqutigiunnaartarlugit. Ilaqutamininnguani 
eqqaminiinngitsut eqqarsaatigilersarpai. Eriup ernera qassinimmitaava ukioqassava? Qanormita isikkoqarpa? Naatsersornialeraangamigit ukiut pereersimasut eqqarsaataaniilersarput. Taamani Erik avinnialermat kalaaleq arnaq piniarlugu, qangamaannaajuna? Ukiut ajortut. Arnaq taanna kalaaleq eqqaagamiuk nuannaanngitsorujussuanngorpoq. Nalunngilaa taassuma arnap nuannarinngikkaani. Namminermi? Arnaq taanna, aqqalu eqqarsaatimigut taassanagu, nammineq nuannersunik takutitaqarfigisimanerlugu? Oqaloqatigisimanngisaannarpaa, Kalaallit Nunaannilu ilaqutai apeqqutigisimanngisaannarlugit. Ilaqutai kikkuunersut qanorlu ittuusimanersut nalulluinnarpai. Aperisimanngisaannarpaami tusassallugit soqutigisimannginnamigit. Kalaallit arnat tamarmik taamaattuunerlutik? Taassumatut? Kisianni aamma soqutiginngilaa kalaallit arnat qanoq ikkaluarpata, kingorna takoqqikkunnannginnamigit. Eqqarsaatiginngisaannarpaa Emiliaaraq affarmik kalaaliusoq. Taannannguaq allaavoq. Tamanit allaaneruvoq. Niviarsiaraq asseqanngitsoq asanartoq. 

Ukiuugaa Erik Emilielu aanaanut pulaarlutik, matuagut sianertaraluaramik mappiunneqannginnamik, Eriup nammineq matuersaateqarami imminnut mappiullutik iseramik takulerpaat inip naqqani aanatoqaq nalasoq . Eriup attoramiuk erngerluni paasivaa toqungasoq. 
 Aanaa, aanaa! Emilie torlulaartuarpoq, aanani issorarsimasoq aalatinniarlugu. 
 Toqusimavoq, angutaata oqarfigaa, tasissiuteriarlugulu anaanami saniliata matuatigut sianerpoq, qinnuigalugu niviarsiaraq paaritsiaqqullugu. 

KAPITALI 3.

Emiliekkut qatanngutisianilu Jane kamaattarlutillu nuannaartarlutillu 
pinnguaqatigiittarput. Børnehaveqatigiinnertik 
pisareeqqutigaat, maannalu 1. klassimiilerput. Anette 
ernertaarsimavoq sulilu angerlarsimalluni. 
"Aqqaluaaraq", Emiliap nuannaarluni nukappiaraq pilerpagu, 
Janep akipallassavaa, "naamik uangaana"! 
Taamatut imminnut perujuutilersarput, soorlu meeqqat 
allat taamaattartut. 
Niviarsiaqqat assigiimmik iliorfiginiaraluarlugit, taamak 
piniarnagit assigiinngitsuliorfigineqarput. Emilie meerujooqqajaavoq 
naveersillattaarnerullunilu. Malunnarpoq aanami toqunerata kingorna naalannginniarnerulersoq. 
Maqaasinerami? Tamanna qularnanngilaq. Sungiussitinniartariaqalerporli. 
Angunni saaffiginiarnerusarpaa, Eriulli 
Anettemut iluareqquniarnermit Jane akuersaarneruniartalerpaa, 
uffa niviarsiaqqap taassuma soqutiginngikkaani. 
Ajoraluartumik tamanna malunnarpoq. Emilie Anettemut 
qaninnialeraangat Janep illuartinnialissavaa: 
 Illuarit, uangaana anaanaga! 
Emilie peerumasanngilaq Janelu ajattartarlugu. Erngiinnarli 
kamaatikujunnertik puigortaraat pinnguaqatigiilerlutillu, 
soorlu susoqarsimanngitsoq. 
Emiliep meeraanera Danmarkimi meeqqanit allaaneruvoq imaluunniit illuatungeriinnik angajoqqaaqanngitsut assigai. Alliartornermini toqqammavissaqarluarsimanngilaq. 
Aanani toqummat toqqammavigisaa aserorpoq. 
Ataatani nuannarisutut misigisimanngisaannarpaa. Piaartumik 
paasivaa kalaallimik anaanaqarluni. Aanaminit paasivaa anaanani toqusimasoq. Aanami asammani nuannaartuuvoq. 
Anaanani eqqaamannginnamiuk maqaasinngilaa. 
Mikigallarami inequssuunneqartarnini perruualaarutigisarsimallugu, 
anginerulerluni silattornerulerami affarmik 
kalaaliunini ajuusaarutigisalerpaa, allaat kamaatigisalerlugu. 
Qallunaat oqaraangata: „Una kalaaleq inequnaq," 
paasiniartalerpaa allatut isikkoqarnini pigaat. Qallunaaqqat 
assigerusuttorujussuanngorpai. Atualeqqaarsimalerluni 
atuariartorusunnginnami assut ataataminit Anettemillu 
naveersippoq. 
 Qinngasaariinnarput, atuariartussanngilanga! Emilie 
manngertivilluni qiavoq. 
 Illit nammineq pisuusimavutit, angutaata pivaa nangillunilu: 
 Meeqqat tamarmik qinngasaarneqartarput. 
 Oqarput kalaaleq sianiitsoq ilagigamikku arsarlutik 
ajorsarlutik, Emilie qiasorujussuulluni nangippoq:  Uanga 
kalaaliunngilanga sianiitsoq, suli qiajuarsinnarpoq: 
 Kalaaliunngilanga, kalaaliorusunngilanga! Atuariartorusunngilanga! 
 Erik, Jane anereerpoq Emilie anisikkasuarniaruk! Uerissanngilaq 
qinngasaarneqalaartarnini pissutigiinnarlugit 
atuanngitsoortarluni. 
 Nipangerit! Anette Emiliemut suangavoq, suliartussalluni 
tuaviorluni aniniarami . 
 Erik, tuavi!

Kiinnat allarteruk, tuavi! Angutaata allarut tunniuteriarlugu panini oqarfigaa, nammattagaalu atitipallallugu, assut annulluni qiarujuttukasik. Angutaata tuaviuunniarlugu 
aneqatigaa, Jane ingerlaqatigisassaralua siuareersimammat. Taamak pisoqarneq ataasianngilaq.
 
Niviarsiaqqat Jane Emilielu 2. klassimi atualertussaasut Jane angumminut nuuilluni nuuppoq. Ukiorpassuit Janep angunni arnilu nikittaallugit najortarsimavai, arnaminiinnerullunili. Angutaa illoqarfimmi allami suliffittaarsimalluni 
najugaqalersimavoq, allamillu aappartaarsimalluni. Janep anaanassartaani assut nuannaraa, meeratuaalernini pitsagivillugu. Annettekkormiunut Høje Gladsaxemut 
pulaaraangami atisarissaarluni oqaluttuassaqartaqaaq, qanoq inigissaartiginertik ajorsaateqannginnertillu oqaluttuaralugit. Emiliep usoripajaartaraluarlugu oqarfiginngisaannarpaa maqaasinagu. Malugisimavaami Janep aallarnerata kingornagut angummi ajunnginnerusumik pisaleraani, imaassinnaagaluartoq nammineq kisimiilerami 
qinngasaagassaarulluni naalannerulersimasoq naveertariaqarpallaarunnaarlunilu, 
taamalli isumaliortanngilaq.

Emiliep inerinnerulerami, minnerusutut misigissuserisartakkani 
qaangernerusimavaa. Inuttulli allatut puigunngisaannarpaa 
affarmik kalaaliulluni. Tamannali takutinnaveersaartarpaa, 
pissutigisani oqaatigisinnaanngikkaluarlugit. 
Kalaallinik takugaangami naapinnaveersaartarpai, 
tamanna aamma nassuiaatissaqartinngikkaluarlugu. 
Qallunaanik ikinngutissaaleqinngeqaaq. Atuaqataasa ilagerusuttarpaat 
nuannaartuullunilu ikinngutikkuminartuummat 
illarumatuujullunilu. Angerlarsimagaangamili 
allaavoq. Tassani ilassaqarneq ajorpoq, angunni isumapiloqarfigigamiuk. 
Tassa ajortoq. 
Atualaarsinnaalerluni tallimat missaanni ukioqarluni 
meeqqanut atuagassiaq isiginnaarlugu toqu allaaserineqarsimasoq 
atuarsimaneramiuk, masseriarluni angunni 
kisimeeqatigisani aperaa: 
 Anaanaga qanoq ililluni toqua? 
Angutaata annilaannguatsiarluni akinngitsiariarluni 
panni qiviarnagu akivoq: 
 Napparsimagami. 
 Sumi toqua? Paniata apereqqippaa. 
 Napparsimavimmi, Eriup taamak oqarlunilu atuakkani 
aviiseq ilipallariarlugu fjernsynip tungaanukarpoq 
oqarlunilu:  Meeqqanut aallakaatitassaq aallartilerpoq, 
fjernsynilu ammarlugu. Emiliep tuaviorluni fjernsyni isiginnaariartorpaa. 
Angunni upperisimagamiuk kingorna anaanagigaluami toqunera eqqaaqqinngilaa. Nalujunnaareersimavaami inuit tamarmik toqusartut, amerlanerillu 
napparsimavimmi. 
Kingorna anginerulerami tamakku eqqarsaatigeqqittalerpai. 
Naluaaluunniimmi anaanagigaluani qanoq ateqarsimasoq. 
Taamanimi aanaminit asaneqarnermit arnamisut 
isigigamiuk. „Immaqa kalaallinit ilisimaneqartoq?" Ilaanni 
taamak eqqarsalersarpoq. Kalaallinilli ilisarisimasaqanngilaq. 
Aammami takornartanut apeqqutigissagaluaruniuk 
eqqumiissagaluarpoq. 
Eqqarsaatilli sakkortusiartuinnarsimammata ullut 
ilaanni ataatani kisimeeqatigalugu kisikkunnaavilluni 
aperaa: 
 Anaanaga qanoq ateqarpa? 
 Katrine, angutaa nipangersimatsiariarluni oqarpoq. 
Katrine, Katrine, Katrine ... anaanaga Katrine, eqqarsaatai 
kaaviinnalerput. Arnaa Katrine napparsimavimmi toqusoq. 
Sunamitaava nappaatigalugu? Angunni nuannaanngitsutut 
isikkoqartoq takugamiuk aperineq sapilerpaa. 
Atagu pisussaappat qaqugu tamakku paasissajunnarsivai. 
Emilie avaanngunartuinnarnik eqqarsaateqartanngilaq. 
Ikinngutini niviarsiaqqat ilagitillugit nuannisaartaqaaq. 
Maannalu ikinngutinnaanilu Gitte 11-nik ukioqalerlutik 
inuusuttut pissusaannut alapernaanniartalerput, nukappiarartatillu 
illaruaatiginiartarlugit, akiniaaffigineqartarlutillu 
sianiinnerartittarlutik. Taamaattumik maanna Emiliep 
eqqarsaatai ullumikkut pisunut samminerupput. 
Ilimaginngilluinnakkaminilli arnami qanoq toqusimanera tusarpaa. Ullut ilaanni ualikkut Emilie imminerminnut 
iserpoq, ataatani angummik kammalaatigisartakkaminik isersimasoqartoq. Immiaarartorput aalakuualaannguatsiarlutillu 
isumagissaavissut. Pulaartullu Emilie pivaa: 
 Aa, Emilie allisimaqaatit, niviarsianngulerputit. Tupinnaraluttuaq. 
Asulu pinneqalutit. Qassinik ukioqarpit? 
 12, Emilie akivoq, kanngutsannermillu aappillerluni 
iniminut iseriartorluni. 
 Aa, unilaarit, pulaartoq nangippoq:  Oqarfiginiarikkinuna 
nukappiaqqat sianigeqqullugit, taamak pinnertigigavit 
malersoriilissavaatsit! 
Emiliep tunukkasuarpaa iniminukarlunilu. Angutit utoqqaat 
taamatut oqaluttut kanngugeqigamigit. Erik cigaretisiniapallanniarluni 
aninialerpoq. 
 Kattorna isissaanga, taama oqariarluni anivoq. 
Emilie iniminut isilersorlu angutip nikuilluni qanilleriarlugu 
oqarfigaa: 
 Ilumoorlunga taamak oqarfigaakkit, nukappissat 
sianigeqqissaassavatit, ajutuussanngikkuit! Ilumoorpunga, 
naamik naamik, ersigissanngilarma attussanngilakkit, angut 
oqarpoq, malugisimallugu soorlu Emiliep ersigigaani. 
 Anaananuna nalunnginnakku illinnguaq inuunerit 
anaanattut naggaseqqunagu taamak oqaluffigigikkit! Emiliep 
nakangalluni tununngalluni tusarnaarpaa. Qimaannarusukkaluarpaa, kisianni anaanami qanoq toqusimanera tusassallugu annilaarnartikkaluarlugu tusarusuppaa. 
 Nalunngilammi anaanat imminortoq? Angut taamatut 
oqarmat Emilie sajuummerluni nilliallappoq, oqaranili 
oqaluttoq tununngajuarlugu ileqimisaartorpoq. 
 Taamaappoq, aa, sunaaffa nalugit, angut immiaararsunnitsumik 
nissaaqattaarluni nipangersimatsiarpoq, 
nangillunilu: Illit aamma toqoqatigisussaagaluarpat, Nyhavnimi 
imminut imaanut igikkami nassaraluarpaatit. 
Tupinnartumik illit ipisimanngilatit. 
Tusaaqqittariaaruppaa. Tusagaqaqqikkusukkunnaarluni 
Emilie iniminut isipallappoq matulu matoruloorlugu. 
Skuuni koorpunilu piipallariarlugit taartingajattutut nukillaangalluni 
innarpoq. Qipittorujussuarluni qipiup ataani 
qialerpoq, silaa qupinnguallattaartutut illuni. Anaanannguakkulua 
pissutissaqarsimagami imminorsimavoq. 
Amiilaarlunilu kanngusuppoq. Qanoq sivisutigisumik 
taamatut nalasimanini naluaa. Tusaavaa aqqalussi isitsiaraluarluni 
anerpallattoq qipiup ataaniimmat takunagu. 
 Sooq Emilie neriartunngitsoq? Nerilerlutik Erik aperaaq. 
 Isumaluppoq, arnassaa akivoq, Uulariup oqarfigiartoraluarpaa 
nerilersugut. 
 Ulrik, oqarfigiartoqqinniaruk! Erik ernerminut oqarpoq. 
Ulrik oqariartoqqissimagaluarluni uterami oqarpoq 
aleqani uninngaannarluni akinngitsoq. 
 Qanormita isumaqarami! Erik nipituumik taama oqarlunilu 
nikuippoq, issiavini tunummut ajaasaannarlugu. 
Emilie iserfigigamiuk torlulaangajalluni pivaa: 
 Suit? 
Akinngilaq. 
 Haa, akisinnaanngilatilluunniit? Aatsaat taamak. Makillutit 
neriartorit! Tusaavit? 
 Nerissanngilanga, Emilie isussuppoq. 
 Sooq, napparsimagavit? Napparsimaguit nakorsiartariaqarpugut. 
Emilie ileqimisaartorpoq. 
 Taavami makinniarit! Angutaata sukannerfigaa. 
Emilieli nikinngilaq. 
 Unatagassaagaluarputit, meerapalaatut iliorputit. 
Emilie peqilluni qipimminut poortuuterujussuarpoq. 
Angutaata qimaannarpaa. 
 Saatani, niviaaluk susoruna? Erik uterami oqarpoq.  
Ulrik nakangalluni nerisoq arnaata qiviaqqaalaarsinnarlugu 
Erik saappaa: 
 Uanga oqaluttuussinnaannguatsiarpakkit, uatsili. 
Nerereersimalerlutik kaffisulerput Emilie suli takkutinngitsoq, 
Anettellu Erik nassuiaannialerpaa niviarsiaagami 
ukiut makkua nalleramigit arnat qaammammut 
aaqartarnerat immaqa atulernialersimagaa. 
 Maannami 13-it tungaannut ingerlavoq, niviarsiaqqallu 
amerlasuut ukiut tamakku nalleraangamikkit isumaloqqajaalersarput. 
Kakkaak Anette silatuvoq. Erik nillinngilaq. 
Emilie aalajangerpoq tusakkani kimulluunniit oqaatiginiarnagit. 
Taamaallaat Gittemut. Soorunami. Gitte eqqaagamiuk 
qiaqqilerpoq. 

KAPITALI 4.

Høje Gladsaxemi ilaqutareeqarpoq affarmik kalaaliusunik. 
Nulia kalaaleq Margrethemik ateqarpoq, uialu qallunaaq 
Hansimik ateqarluni, Møllerimillu kinguliaquteqarlutik. 
Hans Møller qanga Kalaallit Nunaanni sanasutut sulisimavoq, 
kingornalu privatiulluni. Taavani katissimapput, pingasunillu 
meeraqaleramik Danmarkimut nuussimallutik. 
Maanna angajulleq nukappiaraq inersimasunngulerpoq, 
najai marluk suli mikipput Emiliemilli angajulliullutik. 
Eriup Høje Gladsaxemut nuukkamik piaartumik kalaaleq 
arnaq taanna takuaa, Katrinelli nalunngisareqinammagu 
qanillinaveersaartarsimavaa. Margrethelli Erik nalugamiuk 
immikkoortissimanagu qallunaatut allatulli 
isigalugu soqutiginngilaa. 
Ullulli ilaanni pisiniarfissuarmiitillutik Margrethep 
takulerpaa niviarsiarannguaq soorlu kalaaliarannguussasoq, 
immaqaasiit akutaq. Inequginermit qanilliniaraluarpaa, 
takuaali angutip ataatagigunagaata soorlu piaaraluni 
qimarngutipallakkaa. Margrethe inussiarnersuugami 
nikallunngilaq. Qaqutiguugaluartoq pisiniarfissuarmi eqqaaniluunniit 
takugaangamiuk ilassiortarpaa oqaluullugulu. 
Malunnartumilli angutigigunagaata ingerlaqatigigaangamiuk 
qimarngunniartarpaa oqaloqatigeqqugunarnagu. 
Ullulli ilaanni pisiniarfissuarmit anilersut naapiffaarillugit 
uniffigalugit oqarfigai ullut ilaanni imminnut pulaaqqullugit, 
najukkamillu normua taallugu. Erik inussiarnisaanngivilluni 
akivoq: 
 Takussavarput, niviarsiararlu tasissiullugu aallarummagu tunuaniit Margrethep isigai. Meeraq tunummut qiviarmat 
aalateriffigaa, meerarli akinani angunni oqaluussigunartoq 
isigeqqaariarlugu qiviaqqimmat aalateriffigeqqikkaluarpaa, 
aammali akinngilaq. 
Margrethep alapernaalerpaa niviarsiarannguaq Emilie. 
Aqqa nalujunnaareersimagamiuk. Kiammitaava paninngua? 
Soormitaava anaanaata ilagisanngikkaa? Eqqaamiutik 
kalaaleqatini aperisaraluarpai, tamarmilli naluaat. 
Kingunerileqigaa paasivaa niviarsiaraq kiap meerarisimaneraa. 
Tassa taannakkuluk Katrine imminortoq, nammineq 
qanitarinngikkaluarlugu nalunngissimasani. Taamani 
imminorluni toqorpallammat kalaaliullutik annilaarutigalugulu 
aliasuutigisimaqisartik. 
Tamakku paasilerlugit Margrethep ingammik niviarsiaraq 
naakkigalugu soqutigilerpaa. Kisianni aappaatigut 
ittoorilerpaa paasileramiuk inuuneq artornartoq ilaqutariit 
atoraat. Pisimasulli suunersut ilisimanngilai. Neriuttaraluarpoq 
niviarsiaraq imminnut qanillissasoq, kisianni 
taamak pisoqanngilaq. Atuartuulluni angisuunngulermat 
qaqutiguinnaq takusarpaa, ilassiortarlugulu. Qungujukkaangani 
nuannaartarpoq. 
Margrethep oqassananilu ajuusaarutigisarpaa meeqqami 
kalaallinik soqutigisaqarpasinnginnerat. Soorunami affaannarmik 
kalaaliupput. Ila soorlu kalaallinik soqutiginninnerulaassagaluartut. 
Ilaanni Kalaallit Illuutaanni allamiluunniit 
kalaallinut susoqassatillugu ilaserisarsimagaluarpai, 
piffissaqartarsimanngillalli. Ilaannilu kalaallinik 
isertussaqaraangamik tuaviulissapput kammalaatitik 
ornissanerarlugit. Tassa tamatigut taamaapput. Margrethelli 
tamakkua allanut eqqaasinnaanngilai. Taamaattumik 
Emiliaaraq takusaleqqaaramiuk, taamani nammineq 
panini angilaartunngulersut, isumaliortaraluarpoq namminneq 
meerartarisarsinnaagitsik. Mikigamili ungasinniarpoq. 
Anginerulerluni inussiarnisaartalermat Margrethe nuannaartarpoq. Kisianni Emilie pulaanngisaannarpoq. 
Margrethep uia maanna benzinaarniartarfimmi sulivoq. 
Piffissat suliartortarfii assigiinngimmata Margrethep 
tamakku paarilluartariaqartarpai. Ilaanni unnukkut kingusinaarluni, 
ilaannilu ullaarorluni angerlartarpoq. 
Hans Møller angut pitsassuummat ilaqutariinni inuuneq 
eqqissisimasumik ingerlavoq. Kalaaleq qallunaarlu 
assigiissimmagit Margrethemut Danmarkimi inuuneq artornanngilaq, 
inigisaminnilu suliassaqartuarami ullukinaartaqaaq. 
Soqutigisai tassaapput Kalaallit Illuutaanni 
ataatsimiinnerit peqataaffigissallugit. Margrethe qallunaajusuusaarneq 
saperpoq. Kalaallimik naapitsiguni oqaloqatiginngitsoorsinnaanngilaa. 
Affarmilluunniit kalaaliugaluarpat. 
Taamaattumik Emilie aamma qaangiinnarneq saperpaa, 
kisianniuna oqaloqatigilaarlugu.

 
Ukiut 1960-kkut missaanni Kalaallit Nunaanni sanaartorneq aallarteruttortoq Hans Møller taavunnarpoq sanaqataajartorluni, nalaatsornerinnarmik niuertoruseqarfimmut 
inuerutsitassaanngitsumut pisinneqarluni. Tassani niuertoruseqarpoq angummik pitsaasumik pikkorissumillu. Niuertoruseq nulianilu meerarpaaloqarput, niviarsiaqqallu angajullersaat Margrethemik atilik 17-iinnarnillu ukiulik inequgalugu takumalerpaa. Margretheli pallikkuminaappoq. Taamaannera soorlu Hans Møllerimut kajumissaariinnartoq.
 
Margrethe anaanaminut ikiortaalluarpoq. Suli 15-inik ukioqalernani Aasiannut arnat efterskoliannut ilinniariartorpoq. Pikkorinnerpaat ilaginnginnamigit ukiut marluk qaangiuttut naammassigamik avalattussanut ilaatinneqanngilaq. Ilinniartitsisuisali naalannera unneqqarinneralu pissutigalugit niviarsiaraq taanna nuannarisarilluarpaat, naammassimmallu siunnersorlugu Aasianni juumuussatut ilinniartunngoqqullugu. Margretheli piumanngilaq. 

Ilinniartuunermini angerlarsertarsimavoq. Naammassigamillu angerlarnissani kiseqqinnaat erinigisimallugu kajungeraa. Taamaattumik juumuussanngornissaminut kajuminngilaq, aasiit angajoqqaani nunaqarfinnguartillu qimattariaqassagamigit. Kingorna ilinniagaqarusuleruni 
allamilluunniit ilinniagaqarumaarpoq, kingornatigulluunniimmi juumuussanngorsinnaavoq. Massakkut angerlarsimanissaq kisiat kajungeraa. Angajoqqaavi pinngitsaaliissannginnamik angerlarsimassappat iluariinnarpaat. Imaallaat arnaata ikiortigigallassavaa, sullarissutsiarsuaq. 

Hans Møllerip sulisartoqataasalu niuertoruseqarfiup quersua suliaraat, taamaalillutillu niuertoruseq takullattaarlugu. Angut oqaaseqartorsuunngitsoq aamma qallunaatut piginnaaneqarnera killeqarami, qanga kalaallit ilinniagaqarpallaanngikkallarmata peroriartorsimagami. Oqaatsilli atortariaqakkani nalunngilluarpai, paatsoortitsissanani.
 
Sulisartut ullorsuaq suligunik unnukkut suffissaqarneq ajorput. Ullaarorlutilli sulilertaramik qasusimasaramik amerlanertigut innajaartariaqartarput. Ilaqarpulli arnaatitaarsimasunik 
aliikkutarilluakkaminnik. Niuertorutsip angajullequtaa arlallit nakerigaluarlugu inornartutut isigaat. Qitigiaraangami angerlajaartarnera mersernartutut isigisarpaat, kalaaleqatiminullu angutinut qaninniarnerusutut pissuseqarnera arnaqataanut naleqqiukkaangamikku maluginiartarlugu. 

Hans Møller niviarsissanik allanik nakerisaqanngilaq 
aammalu qitserituujunnginnami qaqutiguinnaq qitittut 
alakkartarpai. Margretheli sissuigarivaa. 
Unnuit arlaanni pissutissaqarluni niuertorutsikkunnut 
ingerlavoq. Niuertorutsimut oqaasissani oqaatigereeramigit, 
nuliatalu inussiarnisaarluni kaffisortimmani, sapiiserluni Margrethe aperaa sila alianaaqimmat pisuttuaqatigerusunnginneraani. 
Margretheli piumanngilaq piffissaqannginnerarluni 
. Hans Møllerili nikallunngilaq. Qitigiallattaarnerulerpoq, 
qitillatuaraangamilu Margrethe illugisarpaa. 
Tamatumuuna pinaanneq ajorpoq. Sulisartut barakkimi 
ineqaramik ilaanni Margrethe angerlaqatiginiartaraluarpaa, 
itigartarlunili. Aasarli naanngitsoq pigiilerput. 
Hans Møller aasiinnartussaagaluarpoq. Tusaramili illoqarfimmi, taamani niuertoruseqarfimmik taagorneqartumi, ukiuugaluartoq suliassaqartoq, tassunga piniarpoq ukiukkut sulerusulluni. Akueritippoq. Taamaaliornerminut 
patsisigivaa ukiuunerani periarfissaqaraangami Margrethe 
tikeraartarniassagamiuk. 
Niuertoruseqarfimmi aasaq manna suliassat inersimapput. 
Aappaaguanili atuarfik aaqqissugassaammat Hans 
Møller qangali aamma tassani suleqataanissaminut qinnuteqarsimavoq. 
Sullarinnini unneqqarinninilu pissutigalugit 
naalagarisaminit akuerineqartarpoq. 
Aappaagunngormat Hans Møller Margrethekkut nunaqarfinnguanni 
sulileqqippoq. Margrethelu pigiilivissimapput. 
Nuliarsarfigigaluarpaa, siullermilli Margrethe piumasimanngilaq, 
qallunaatut oqqarlunnini patsisitut taallugu. 
 Danmarkimut piguit ilikkarluassaatit, angutaataata 
oqarfigaa, nangillunilu:  Sapinngitsigisutit! 
 Naakkigisarpakka kalaallit arnat qallunaatut sapikujullutik 
qallunaamik uinittut. Tamakku Danmarkimi ajornartorsiulersartut 
tusartarpavut, taamaattumillu uanga 
aatsaat qallunaatut pikkorissiguma qallunaamik uinikkumaarpunga, 
Margrethep qungujulluni angutaatini pivaa. 
Aasalli ilaa Margrethep paasilerpaa naartulersimalluni. 
Angummik allamik ilaqarsimannginnami Hans Møller 
tamatuminnga oqaluttuuppaa. 

 Taavami katinniarta, aappaata akivaa nangillunilu: 
Ukiaru Danmarkimut angerlaruma ilagissavarma, tikikkutta 
erngerluta katissaagut, qularinngeqaara angajoqqaama 
nuannarissaqigaatsit. 
 Naamik, uanga ataatakkut ilaginagit katinnianngilanga, 
Margrethe aalajangersimavilluni akivoq,  aamma 
ukiaru nassareersimassaanga, kanngugaaralu angajoqqaatit 
naartullunga takoqqaassagukkit. Tassa Margrethe itsangasuugami, 
niviarsissat allat ileqquliussimasaattut 
iliuuseqarsinnaanngilaq. 
 Taavami uanga angajoqqaakka maanga tikeraartissavakka, 
Hans Møller oqarpoq. Nalunnginnamiuk ukiuni 
marlunni aningaasanik katersereersimalluni. 
Ila tassa Margrethe angajoqqaavilu nuannaaleramik. 
Aasaq taanna niuertoruseqarfimmi sulisartut ikipput. Barakkimi 
inissaqarluarmat niuertorutsikkullu illuat angilaavilluni, 
Hans Møllerip angajoqqaavi inissaqarluarput. 
Meeraat nukarliliarsuit erneranni nammineq illulimmi ulluni 
taakkunani inissisimasinnaapput. 
Tassanngami katittorsiorneq angivoq! Kikkut tamarmik 
nuannapput, niuertorutsikkullu qallunaanik sakeqatiminnik 
tikeraarteqarnertik nuannarilluinnarpaat. Nuannersullu 
ilagaat nunaqarfinnguaminni inuusuttumik allamiumik 
angummik nuannersumik nuliarissaartumillu ajoqeqalersimagamik, 
Margrethep ikinngutigiligaannik. Katernaat 
barakkimi inissaqarput, ajoqikkullu allallu inuusuttut 
Margrethemik nuannarisaqartut barakki katernaat inigigallagassaat 
alianaallisillugu sianiginngisaannik pinnersarsimavaat. 
Nuannersut ilaat. 
Ukiarmat Margrethe uitaavalu Danmarkiliarput. Hans 
Møllerili aalajangersimavoq Kalaallit Nunaanni privatinngorluni 
nunaqarallarniarluni. Taamaattumik ukiiginnarlutik 
Danmarkimiipput. Tassalu Margrethe perngarluni 
Danmarkimiilluni. Qujavoq nunaminnut utertussaagamik. 
Sakikkumini najugaqarlutik sivisunngitsumik Danmarkimeereerlutik 
angerlarsilereerluni paasivaa, uffa sakikkumi 
ajunngitsorsuarmik pigaluaraanni. Angerlarsernini 
malugitinngilaa. Uternissaminnulli qilanaaqaaq. Erninnguaqarput, 
ukiuugaa inunngortumik. Taamaammat ukioq 
ingerlapallappoq, naammattumik sammisassaqarlutik. 
Nunatsinnut uteramik Hans Møller illuliorpoq lastbiilisillunilu. 
Niuertoruseqarfimmilu naammattunik assartugassaqarmat 
suliariligaa ingerlalluarpoq. Margrethep angajoqqaavisa 
nuannaarutigeqaat Margrethe ilaqutannguanilu 
nunatoqannguaminnut nunassimmata. 
Ukioq qaangiuttoq alianartumik pisoqarpoq, tassa 
Margrethep angutaa toqummat. Sivisunngitsumik napparsimasimavoq. 
Danmarkimullu suliaritikkiartoraluarpoq, 
iluatsinngitsumilli. Utoqqarsuanngunngilaq. Nulia, 
Margrethep arnaa, uillarami aliasunnermik nakkutigisariaqalerluni 
peqqiilliulerpoq. Nutaamik niuertoruseqalermat 
illuminnit anisariaqalerpoq. Siullermik Margrethekkunniippoq 
kingornatigullu ernerminut nuulluni. 
Margrethekkut ukiut ingerlanerini panissaarput maliinnangajattunik. 
Ernertik atualertussanngormat uiata 
Danmarkimut uternissartik eqqartoqqajaaginnalerpaa. 
Ukiorli ataaseq suli uninngapput, ernerallu atualerluni. 
Qallunaamik atuartitsisortaarsimapput, kalaallisut oqaluttanngitsumik, 
soorlu allani taamaattoqartartoq. Aammali 
kalaallisut ajoqimut atuartarput. Ernerat atualerlaaq eqqumiiginartumik 
ilikkagaqanngilaq. Kalaallisut immannguarlu 
qallunaatut oqaluttarpoq, atuarfimmilu ilikkagai 
assut paarlangapput. Taamaammat Margrethe Hans Møllerilu 
isumaqalerput ajunnginnerussasoq meeqqatik Danmarkimi 
atualerunik. Hans Møller aalajangeraluttuinnarpoq. 
Margrethep eqqarsaat tamanna iluarivallaanngikkaluarlugu 
meeqqamik siunissaat pingaartikkamiuk uiminut akerliuinnarniarani akuersisoq. Uffa anaanani peqqinngitsoq 
qimallugigaluarlugu. Uinili aamma paasivaa, 
angajoqqaani maanna utoqqarsuanngulersut qanillerusummagit. 
Aappariit Møllerikkut aallarusunnerannut aamma pissutaavoq 
nunagisaanni Hans Møllerip suliai aningaasarsiuutaavallaarunnaarmata. 
Allamik assartuisartumik biiliuteqartoqalersimavoq. 
Niuertoruseqarfimmi, maanna allatut 
taagorneqalersumi pissutsit allanngorput. Taamatuttaaq 
inui. 
Danmarkimut nuukkamik siullermik nunaannarmiikkaluarput, 
Hans Mølleri nunatsinnituut assartuutinik biilitaarluni. 
Danmarkimili utoqqasaanngortumut nutaamik 
suliffimmik aallartitsisumut ajornartorsioqqajaanarpoq. 
Uku ilaqutariit Kalaallit Nunaanni inuulluataareersimallutik 
aningaasatigut akunnattooruteqarnertik ippigaat, 
qanorli ilioriarfissaqanngillat. Ajorsanngillat, sipaartariaqarpulli. 
Hans Møller angutaavoq uninngaannarsinnaanngitsoq 
sulisariaqartoq, suliassaq sunaluunniit ilaquttani inuussutissaqartinniarlugit 
suliarerusuppaa. Maannalu Margrethep sullerinnera iluaqutigilerpaat. Meeqqammi atisassaat 
nammineerluni mersortarpai, namminerlumi atisassani. 
Assani uninngatissinnaanngilai, sulereeruni mersoreeruniluunniit 
qilattagassaqartuaannarpoq. 
Margrethep nunaannarmiinnertik assut ippigaa Københavnilianngikkuni 
kalaallinik takuneq ajorami, taamaaliornissarlu 
pisariukujulluni. Tamatuma nalaani Gladsaxep 
kommuniani illorsuarsuit Høje Gladsaxe sananeqaqqammerput, 
sulilu taamani tassani inissinniarneq 
ajornarpallaanngilaq. Hans Møllerip assartuutini biilit 
iluanaarutigiunnaakkani tunivai. Høje Gladsaxemi inissaqarsinnaanertik 
misissoreeramiuk suliffissarsiorpoq, biilinullu 
benzinaarniarfimmi suliffissarsilluni. Tassani tatigisaalluni sivisuumik sulivoq. Høje Gladsaxep eqqaani 
atuarfigissaarmat meeraat atuarfissarsilluarput. Margrethelu 
nuannaalerpoq kalaaleqatiminik takunninnissani pisariujunnaarmat. 
Sivisunngitsumik tassani najugaqareersimallutik niviarsiarannguaq 
kalaalerpalulaartoq takusalerpaa, siullermik 
nalullugu kiap meerarineraa. Kingornali paasillugu allaallu 
asasarilerlugu. Taamungaannaq asasarilerlugu. Eqqortumik 
oqassaguni. 

KAPITALI 5.

Apersortinnermi nalaani Emilie nagguimminut soqutiginninniartalerpoq, 
kalaallit siuaasani pinerullugit. Qallunaat 
nalunngilai. Nalunnginnerpaami? Angutaa ilagisakitsuuvoq. 
Affarmik qatannguteqarpoq ataatagigaluami nuliaminit 
siullermit panianik . Tassa aanannguarigaluata Dagmar 
Jensenip paniginngisaanik, taamaattumillu meeqqamisut 
qanitarinngisaanik. Emilie qungujuumivoq, aanagigaluamiuna 
aamma eqqumiilaannguatsiartarsimasoq. 
Sussami! Angummi affarmik qatanngutaa Sønderjyllandimi 
najugaqarmat takuneq ajorpaa. Emiliep tusaamavaa 
uia nunaatiliusoq, amerlasoorpassuarnillu meeraqartut. 
Tassalu Emiliep Danmarkimi ilaqutai tassunga killeqarput. 
Apersorteqatissai apersortikkunik festernissaminnut 
pilererrattorujussuupput. Kikkut aggernissaat oqaluuserisarpaat, 
 angaakkut, ajakkut, ilaquttat allat angajoqqaavisalu 
ikinngutaat qaninnerit. Emilie imminni apersortinnissaminut 
tunngasunik oqaluffigineqarneq ajorpoq, kissaataanilluunniit 
aperisoqassanani. Ikinngummi aperigaanganni 
sumi festernissaannik nalunerartarpaa. Isumaliortarporluunniit 
festissanatik. Assut eqqarsaatigeqqajaavaa 
ulloq unnullu taanna qanoq ikkumaarnersoq. Ilaqutaqarani 
misigisarpoq. Eriup ilaqutai ilaquttamisut isigineq ajoramigit. 
Sooq pinerpoq. Kisianni annertunerusumik eqqarsaatigineq 
ajorpai. 

Eqqaamavaa aanani toqummat taakku Sønderjyllandimiut tikittut ilagigitik. Kingorna takoqqinngilai takoqqissanganagillu. Aamma soqutaanngilaq. Eriup angaava nulialu utoqqarujussuit Københavnimi najugaqartut tusartarpai, maannalu utoqqaat illuannut nuussimasut. Eqqaamavaa angilaartunngorluni Erillu utoqqaat taakku nalliuttorsiortut pulaaramikkit. Anette aqqaluanilu aamma ilaapput, Sønderjyllandermiullu. Eqqaamavaa inuppassuullutik. Aamma eqqaamavaa taamani isumalulluni. Emilie qungujuppoq.

Eqqaamasat qaffakaalerput. Eqqaamavaa Eriup aleqaa oqartoq: Soraluaarannguara kalaaleq! Tamarmillu qiviakaasut. Taannaavorlu isumaluutigiligaa. Aamma paasisoraa Eriup aleqami taamatut oqarnera nuannarinngikkaa. Tassa kalaaliaqqamik taaneqaraangat Eriup oqaluuserisat allamut saatsinniarpallattarpai. Kiisami unnuk taanna Erik Emiliemut aatsaat taamak pitsaasaartigaaq. Taamatut eqqaamaniarpaa. Naggataatigulli aalakoornermik suna tamaat assigiissileraa aamma eqqaamavaa.

Eqqarsaatipalaat tamakku ila qimakkuminaassusii. Tassa apersortinnissap eqqarsaatigeqqajaanera pissutaalluni, ilaquttat ilaginissaat apersortinnissamut ilaammat. Ullup taassuma qaangiunnissaa erininaq! Emilie isumaliorpoq. Uffaluunniit filmeriarunik. Tassa nuannernerpaajussagaluartoq. Kisianni unnuk taanna filmeriarsinnaanngillat. Ulloq taanna allaavoq. Anaanami ilaqutai ilagigaluarunigit, nalunngikkaluarunigit allaassagaluarpoq. Ilisarisimanngilaali. Nammineq aamma taakkunannga ilisarisimaneqanngilaq. Taava eqqarsaatigeqqittariaarupput.

Apersortinnissaa qanilliartortoq Anette Erillu Emiliemut pitsaasaalerput. Nalunanngilarlu pikisut. Allagaaqqanik tikittoqartarpoq, telefonikkullu qujasoqartarluni. Tamakkuli Emiliemut ilisimasitsissutigineqanngillat.

Apersortikkuit festissaqaagut, Anette ullut ilaanni Emiliemut oqarpoq, nanigllunilu: Inuppassuit aggissapput.

Sumi? Emilie aperaaq.

Inimi festertarfimmi, Anette akivoq, Erik qungujutulaannguartoq.  Aqagu freertussaavunga, Magasinimut kjolissarsiniassaagut, marluulluta. 

Emiliep oqaaseqarani qungujulluni angunni Annettelu nikittaallugit isigai.
 
Emilie apersortimmat festip angissusia tupinnaqaaq. Sunaaffa taamak ikinnguteqartigippat! Amerlanerit Emiliep aatsaat takusai. Sunaaffa taamak ilaqutaqartigippat! Massa Janekkut angunnilu anaanassanilu, Annettep ilaqutai, Erikkullu ilaqutaat Sønderjyllandimeersut. Ila kikkorpassuit. 

Emilie apersortimmat Margrethe kalaallisoorluni naalagiarpoq. 
Ulloq nallinngikkaa silagissorsuusoq Margrethep 
kalaallisuuni aneertissimavai kusanarniassammata. Ulloq 
Margrethep pingaartittorujussuullugu, soorunami qaaqqusaanngikkaluarluni, 
persuarsiorpoq. Allaat ilunngulluni 
kalaallisuuni pinnersut atillugit oqaluffiliarpoq, kisimi 
kalaalersaalluni. Anaanagigalua eqqaallugu qullivoq. Naluaa 
ilaqutariit Erik Jensenikkut takuneraanni, tamannali 
pingaarnerutinngilaa. Kalaallimik naalagiartoqarnera pingaartiinnarpaa. 
Naalagiareeramik Margrethep kalaallisuuni peeriarlugit 
allanik atisalersorpoq. Kiatini siiliki, atequnni iluarisani, 
skuunilu nutaat ativai, poortugaarannguarlu tigullugu 
anilersoq uiata pivaa: 
 Sumunnalerpit? 
 Apersortittunnguaq pilluaqqujartorniarpara, akivaa. 
 Jensenip pania? 
 Aap, Emiliennguaq. 
 Arraa, ilisarisimanngilavut, uiata akeqqippaa.  Uanga 
Emiliennguaq nalunngilara. Taamak oqarlunilu anivoq. 
Hans Møller nulii animmat ileqimisaartorpoq, qungujullunili 
imminut oqarfigaaq:  Ilami Margrethe! 
Jensenikkut isaariaannut iserami Margrethe akunnattuuallakkaluariarluni majuartarfitsigut qummukarpoq 
elevatori atornagu. Inigisaata matua ammarpalummat inuaqerpaloqaaq. 
Nipit nuannaarpaluttut. Matu ammagaluartoq 
sianerpoq. Anette anillammat annilaamivoq. 
Anettelli inussiarnisaavilluni iseqquaa. Margrethep assani 
isaallugu pilluaqquaa. 
 Qujanaq, Anette oqarpoq isertillugulu. 
Emilie naqqup qeqqani nerriviup killingani tunissutisiaminik 
nuannaarpaloqaluni puuiaavoq. Inuppaaluit kaajallallugu 
isiginnaarpaat, tamarmik immertarfimmut viinnimik 
imigaqarlutik. Margrethep Emilie ornillugu pilluaqquaa 
poortugaararlu nassatani tunniullugu. Emiliep nuannaarluni 
tigugamiuk erngerluni puuiarpaa ujammip nooqutassaa 
uummateeraq sølveq akikitsoq. 
 Qujanarsuaq, Emilie oqarpoq ilillugulu, allamillu ammarterilerluni. 
Margrethe tunuarami sumiiffissani nalukujullugu qeqqiinnarpoq. 
Erik ujarlugu teqeqqumi issiasoq takugamiuk 
ornippaa pilluaqqullugulu. Eriup nikuikkami assani isaappaa, 
nipeqanngingajattumillu qujalluni. Margrethe inuit 
akornannut peqqippoq pissusissaaleqikujulluni. Anettep 
imertarfimmut viinnisugassaanik tunivaa. Margrethe 
skåleeqatissaminik qineraluariarluni isigineqannginnami 
kiserrammi najorsivoq. Kiakkiutivillarlugu anivoq, 
pilluaqqusiartorsimanini iluarisimaarlugu. 

KAPITALI 6.

Emilie Eskildilu eqisimaarlutik tasiorlutillu Utterslev Mosekkut 
avissaarnaveersaarlutik ingerlapput. Nuannaarlutik 
illartarlutillu, unnummut Mikkelimi festernerminni 
pisimasut oqaluuseralugit. 
Piitalliaa taalliani torrallassimavaa, Eskild oqarpoq. 
Ilami taamani Hansenip annaassiniaraluarluni nakkakattarnera isinneralu takorloorlugit, naamik kingornagut ajorani panertunik atisereermat illarnarnera assissaqanngilaq. 
Asumiaa Norgep nunataata maniinnera sungiusimanngikkaa. 
 Rasmusersuarmi aliikkutaajunnaassanngilaq, Emilie 
oqarpoq, qujanarmi ajoqusertoqanngimmat. 
 Kingornagut Hansenip illaqataalernera quianartut ilagaat, Eskild nangippoq. Tassa atuaqatigiit Norgeliarlutik 
pilukattarneri quianartunngorlugit Piitap taalliarisimagamigit. 
Qattuneq portujaartoq majuarfiginialeramikku avissaartariaqalerput, 
aqqusineeraq aqqutissaat ameqimmat. 
Qaavanut pigamik eqeqqipput, kunilaariarlutillu imminnut 
isigiuarlutik ingerlaqqilerput, eqqartik soqutiginagu. 
Soorlu silarsuarmi inutuaallutik. 
Aatsaat aloortorneqaleramik eqqaminnut qinilerput. 
Sunaaffa atuartut allat nalunngilluakkatik apuillugit. 
 Isigisaarukkassi? Morten Emiliekkunnut oqarpoq. 
Tassaniittut tassaapput inuusuttut pingasut, Morten niviarsissallu 
marluk Lene Hannelu. Aamma taakkua nuannaaqisut. 
2. gmi naggataarnersiorsimallutik nangigiarnissamik 
tungaanut Emiliekkutulli silaannarissartut. 

 Eskild, qaqugu aallassavisi? Morten aperaaq. 
 Sapaatit akunneri marluk qaangiuppata, Eskild akivoq. 
 Qassiussallusi?  Pingasuussaagut, immaqa sisamat. 
 Emilie ilagissavigit? Lene aperaaq. 
 Naamik, Gittelu uagut Fynimut sikkilerniarpugut, 
ajaanut tikeraarluta, Emilie akivoq. 
 Uanga Mortakkut ilagissavakka, ilaa Morten? Lene 
illarluni Morten pissiffigiutigalugu qungasiatigut eqeruloorlugu 
oqarpoq. 
 Aar, qimilerparma! Mortenip illaatigaluni Lenep talii 
illuartippai. 
 Lene silaqanngilatit! Lenelli ajorineqarnini soqutiginngivillugu 
pissikattarluni Hanne assaatigut tiguaa, erinarsorujuujutigalunilu 
qitaasaqatigilerlugu, tamarmik illaatigigaatsik. 
Illarpaluk, nilliatittagakasiit supoortakkat, imusallu 
supullugit siaartartut nipaat tutsiuppoq, tamarmillu qiviarpaat 
Mortenikkut ilaat angutit marluk Jensikkut Kaspalu 
aggersut ilatik nukingisaariartorlugit. 
 Ingerlaqqilerpugut, utaqqiinnalerpassi, oqarput. Soorlu 
supisat. Tamarmik erinarsorujoorutaa peqaraluanngillat. 
Emiliep Eskildillu illarlutik tarrilersut isigaat. 
Emiliekkut kisimeeqqileramik qattorngup sivingarngatigut 
ammut atilerput. Naqqanut pigamik Eskildip Emilie 
oqarfigaa: 
 Sooq taamak aallajaartiginiarpisi? Sapaatip akunnera utaqqigaluarussi aallarnitta nalaani aallassagaluarpusi! 
Pitsaanerussagaluarporli Italiamut ilagigaluarutsigut. 
 Qanoq uanga Italialiarsinnaavunga, naak akissakka? 
Emilie akivoq, nangillunilu: Aallarnissarput allanngortissinnaanngilaq, 
tikillutalu uanga sulilertussaagama. Nalunngilat 
iffiaarniarfimmi pisiniartitsillunga sulilissasunga. 
Iluarigukku iluarineqarumalu sivisuumik tassani sulissaanga, sivikinnerpaamik ukioq ilivitsoq. Kalaallit Nunaaliaatissannik 
katersiniarama! 
Eskildip tupaallalluni Emilie iperariarlugu isigeqqissaarpaa 
oqarlunilu: 
 Qanoq? Kalaallit Nunaaliassamaarpit? Sullutit? 
Emiliep akinagu tuini kiviimivai. 
 Tassa taava oqarsoraakkit aappaagu HFimi atuaratarsinnaasutit, 
aappaata oqarfigeqqippaa. 
 Naluara, naamik naluara, ukioq ilivitsoq siumut takorloorneq 
saperpara. 
Eskildip eqeqqippaa, oqaaseqaratillu ingerlaqqikkamik 
taserasaartoq tikippaat. Tamaani qeerlutuut isiginnaalerpaat, 
ilaat sinittut ilaat aatsaat iterlutik arriitsumik ingerlarujoortut. 
Ingerlaqqikkamik qattuneq alla tikippaat. Qummukaramik 
qaava tikippiarnagu ivigarissumut ingipput. 
 Soorlu nuannaarpianngitsutit! Eskild oqarpoq Emilielu 
tuiisigut eqillugu. Emilie akunnattumik qungujuppoq 
oqaranili. 
 Ajuusaaruteqarpit? 
Aappaata apereqqippaa. Aasiit Emilie oqarani qumaamiinnarpoq. 
Ha oqaasissaqaraluaqaaq. Kisianni Eskild ima 
ilisarisimatiginngilaa eqqarsaatiminik itisuunik oqaluttuussinnaallugu. 
Aamma puigorsimanngilaa unnuk manna 
nuannaariarlutik pisuttuaramik. Ukiorli kingulleq 
pisimasut sivikitsumik takorluullatsiarpai, filmitut sukkavallaamik 
ingerlatitatut paarlakaateqqajaanarlutik qaangiuttutut 
ittut. 

KAPITALI 7.

Apersortinnermi kingorna kalaallinik ilaqutaqarnini eqqarsaatigeqqajaasalerpaa, ullut tamaasaanngikkaluartoq. Kimulluunniit oqarsimanngilaq apersortikkami oqaluffimmi 
Margrethe kalaallisoorluni naalagiartoq takusimallugu. Takunngitsuusaarsimavaa. Takorloortuartarsimavaali oqaluffimmi isigigaani niaqqi uertilaarlugu saamarpasilluni. 

Tamatuma kingorna naapituaraangamiuk ilassigaangani ilasseqqittarpaa, siornatigutut qarsupinnagu, oqaluunniaraanganilu inussiarnisaarluni akisarlugu. Siornatigut misigisimanngisaminik Kalaallit Nunaat takorusuttalerpaa, nalulluguli qanoq iliussanerluni. Ilisarisimasaqaranilu. Soorunami atuarfimmi filmit assillu takusarpai, atuaqatimisut 
nuannaralugit, kingornagulli puigortarlugit. Maanna allatut nuna taajanna misigissuseqarfigilerpaa.

Siorna upernaakkut centerimi Margrethe naapillugu pilerpoq:

Emilie, unnummut Kalaallit Illuutaanni filmimik takutitsiniarpaluttut orninniarpakka, filmigooq nunatsinneersoq, unnia nuanneq. Ilagigumma? Margrethe qungujulalluni aperaaq.

Naluara, Emilie akivoq,  uanga ilisarisimasaqannginnama aamma Kalaallit Illuutaanniissimanngisaannarama.

Uanga ilisarisimavarma, Margrethep qinorpaluttumik kiinnerluni akivaa. Emilie qungujuppoq perusuppaluttutut isikkoqarluni. Tassalu isumaqatigiillutik taakunnaqatigiissallutik. Emilie sikkilissagami Margrethelu busserluni isumaqatigiipput Nørreportimi naapissallutik. 

Emilie siulliulluni Nørreportimut pigami Margrethe utaqqilaariarlugu tikiummat Kalaallit Illuutaannut ingerlapput, Emiliep sikkilini nusukarlugit. Illumut iserput ulikkaavilluni ulikkaartoq, filmilu aallartereersimasoq. Ingiffissaqannginnamik matup killingani nikorfaannarput. Margretheli tamaani tattoqittut akornanni ingiffissarsigami ingippoq, Emilie nikorfaannartoq. Kisiannili nikorfaannarnini soqutiginngilaa, tassali filmi alutornarlunilu nuanningaarmat. Aamma tusaasinnaavaa isiginnaartut allat qanoq nuannisarpalutsigisut. Ilaatigut nilliimisarput ilisarisaqaraangamillu nuannaajallappallattarlutik. Emilie misigaaq nuannaaqataalluni. 

Filmi naammat inuit ersaartaallutillu oqallipput. Qulliillu ikimmata inuit angallatilerput imminnut ilasseqattaallutik. Emilie tupigusuallappoq kalaallit arnat pinnersut amerlassusii takugamigit, asulu nuannaarpaseqalutik. Tusaavaa kalaallisut qallunaatullu oqaluttut, arlallit qallunaanik ilaqaramik. Kalaallinit tusartagaanit allaapput. Pinnernerupput qiimarpalunnerullutillu. Atisaripput ilaallu 
mutiulluarlutik. Nammineq atisani qiviarpai, aasiit koorput tujuulullu pisoqaq. Soqutiginngilaali kattorna anisussaagami. 

Emiliep saniani arnat utoqqaat marluk oqaluullutik issiapput. Emilie qiviaramikku inussiarnivissumik qungujuppaat. Emilie peqqusiileqiummerpoq isumaqarluni oqaluuserigaanni. Soorlumi tusaagini 'Katrinemik' oqarpallattut. Tamannali eqqortuusariaqanngilaq. Tassami 
Emiliep ileqqupalaaliukkamiuk kalaallisut oqaluttut tusaasani tamaasa Katrinemik oqalussorisaramigit. Uffa amerlanerit anaanagigaluani puigoreeraat. 

Uffa saneqquttut tamarmik aloortortaraluartut kiserliuummerluni aninialersorlu angut inuusuttoq angisooq akutaq sanianut pilluni aperivoq:

Kinaavit?

Paasinngilakkit uanga kalaallisut oqalunneq ajorama.

 Kalaallisut oqalunneq ajorpit? Angut aperaaq. 
 
 Aperigikkinuna qanoq ateqarnersutit, nukappiaq oqaqqippoq, maanna qallunaatut. 
 
 Emiliemik ateqarpunga, akivaa. 
 
 Uanga Jonasimik ateqarpunga. Isissannginnavit? Nukappiaq nangippoq. 
 
 Naamik, anilerpunga, akivaa. 
 
Maanna inuit nuannaajallallutik nillerpallapput, ilaallu ersaartaappalullutik. 

 Susunukua? Emilie aperaaq. 
 
 Qititsitsisussanukua iserpallattut nuannaarutigigaat, Jonas qungujulluni akivoq. 
 
 Nipilersortartut taakkua Zikazakkunnik ateqarput. Nuannivissut. Illit qitikkusunnginnavit? Jonas aperaaq. 
 
 Naamik anilerpunga, Emiliep akivaa aninialerlunilu. 
 
Jonasip Emilie assut isigaa: 

 Takoqqikkumaarpugut, oqarpoq. 
 
Tamatuma kingorna Emiliep Jonas takorloortarpaa. Sivitsormalli eqqaassaarpaa. Maannami Eskild nuannarinerpaasamisut isigilersimavaa, isumaliorluni pissiarilissallugu. 

Ukioq ilivitsungajak ingerlasimavoq Emiliep Margrethe takunagu. Ullut ilaanni pisiniarfissuarmi naapikkamiuk oqarpoq: 

 Takorusunneqarputit! 
 
 Kimit? Emiliep akivaa. 
 
Margrethe nipangersimatsiareerluni oqarnialerami aasiit niaqqi uertilaannguarlugu Emilie isigeqqissaarlugu akivaa: 

 Angaannit. Angaavit Olep assut takorusukkaluarpaatit. 
 
 Uanga naluara angaaqarlunga Olemik atilimmik, Emiliep akivaa. Margrethe akunnattoorluni akinngingaatsiariarluni oqarpoq: 
 
 Angaaqarputit Olemik atilimmik, nipangersimalaariarlunilu nangilluni:  Anaanagigaluavit ania. 
 
Margrethe peqqusiileqisutut ammut isigilerpoq, Emiliep kiinaa assut allanngortoq takugamiuk. Peqqissimileraluarporlu oqarami, kisiannili Ole qangali nalunngisani neriorsorsimavaa, neriorsuunnilu apuuppaa. 

Emilie oqaaseqarani uninngavoq. Margrethelu nangippoq: 

 Hotelimi nulianilu meeqqatillu najugaqarput, feeriaramik. Aamma nipaarupput. Margretheli oqaloqqilerpoq: 
 
 Aqagu arfininngornermi peqatigiiffik 'Pilutaq' Kalaallit Illuutaanni festertitsiniarpoq, qaaqqusaasimagamik taqqamunnassallutik oqarpoq. Naapikkusukkukkit taakunnarniarna! Festi matoqqasuuvoq, kikkut tamarmik isersinnaanngillat. Milli angaakkutit qaaqqusaasimasut ornikkukkit ilinnut ajornartoqanngilaq. Uangaasiit taavunnassaanga. Kiisami Hansip ilaginiarpaanga. 
 
Margrethep aapparmi oqarnissaa utaqqigaluaramiuk, sanimut isigiinnarluni nillinngimmat qimappaa. Piumasannguaminik, isumaliorpoq. 

Emilie atuaqataalu ulluni makkunani ulapipput. 10. klassimi soraarummeernissaat qanilliartorpoq, ilinniagassaqaqaallu. Isumaqatigiissimapput aqagu arfininngornermi freerunik katerisimaassallutik aamma atuakkatik oqaluuseriniassagamikkit. Arlariiullutik taamatut isumaqatigiissimapput. 
Taamaattumik Margrethep tusarliussaa Emiliep assut akunnattoornartippaa. Isumaa assut aalalerpoq. Qanoq pissava? Ataasiarani ikinngumminut Gittemut pingajoriuakkaminnullu Stinemut oqartarsimavoq qaquguluunniit kalaallit eqqarlini takorusullugit. Aatsaalli inersimasunngoruni. Maanna ilimaginngisaminik periarfissaqalerpoq. Kisianni nalornisorujussuuvoq. Angaava Ole 
qanormita isikkoqarpa? Nuliami? Meeraat qassiuppat? Qallunaatut oqaluttarnerlutik? Taakkuami naluaat nammineq qanoq isikkoqarnersuni. Naapissagunigit qanoq ilillutik ilisareqatigiissappat? Qanormita ililluni angaavata Olep sumiinnera paasisimavaa? Emiliemmi angaaqarniniluunniit 
nalusimagaluarpaa. Nalusimavaa anaanagigaluani qatannguteqarsimasoq. Kiammi oqaluttuutissagamiuk? Margrethep angaava sumiinneranik oqaluttuussimaneramiuk? Naamik Margrethe apersornianngilaa. Ilimagaali taamaassimasinnaasoq. 

Naluaa qanittukkut Olep Margrethe naapissimallugu apersorujoorsimagaa, ilimagalugu taassuma nalussanngikkaa soraluannguani sumi najugaqarnersoq, paaseriaramiuk Margrethe Høje Gladsaxemi najugaqartoq. Tusaqqajarsimavaa najagigaluami uikua Erik Høje Gladsaxemiittunngorsimasoq, paninilu suli tigummiguniuk tassaniissasoq. Qujanartumik nalunngisani Margrethe naapissimavaa paasiniaaffigisimallugulu. 

 Soraluannguit tassa niviarsiaq pinneq, Margrethe oqarpoq nangillunilu:  Apersortikkami soorlu inuusaq. Uangaliaa anaanannguarigalua eqqaallugu naalagiarpunga. Kalaallisoorlunga. Margrethe pingaarami qullivoq. Pilluaqqujartorakku ataatarsualiaa aatsaat taamak keerunngippoq. 
 
Olep paasivaa Erik suli taamaattoq. Mianersortariaqarluni paasivaa. Taamaattumik inigisaannut takusarnagu illoqarfimmi naapinniartariaqarpaa. Pitsaaqqajarpoq Emilie Kalaallit Illuutaanni naapissinnaasuugunikku. 

Emilie arfininngornermi ualikkut paatsiveeruppoq. Aappaatigut angaani ilagisaalu takorusuppai. Ikinngutiminut qanoq oqassava? Eqqarsarluni aalajangerpoq. Gittemut sikkilipallanniarpoq oqarfigiartorlugu. Ataatakkumimi tusaassammanni telefonerfigisinnaanngilaa. Taakkua naamerluinnaq ilisimatinneqassanngillat. 

 Kingusinaalaarlunga uanga aggerumaarpunga, angaara ilaqutaalu naapigiaqqaassagakkit, Gittemut oqarpoq. 
 
 Qanoq, angaat? Sumiittoq? Sallu! Gitte illarluni akivoq. 
 
 Ilumoorpunga, akivaa, Margrethemillu naapitsisimanerminik, taassumalu oqaaserisimasaanik oqaluttuullugu. 
 
Ajunngilaq. Takujumaarpugut, Gittep oqarfigaa, avissaarpullu. 

KAPITALI 8.

Unnukkut arfineq-pingasut missaani Emilie sikkilerluni 
Kalaallit Illuutaannukarpoq. Upernaajugami qaamavoq, 
unnullu taanna silageqaluni. Illup silataanut pigami igalaap 
ammaneratigut Emiliep nuannanneq aallartereersimasoq 
tusaasinnaavaa, tassa qitigissanik nutsugiarpalunneq 
inuillu nipaat tusarsaammata. Inuit arlallit silami 
aliannaarsaarlutik issiarusaarput allallu qallunaat kalaallillu 
inuusuttut matup silataani oqaluupput, nuannaannguatsiaqalutik. 
Kalaallit ilaasa Emilie aloortorpaat, nalugaluarlugillu 
nuannaajallalluni aalateriffigai, sikkilinilu 
inisseriarlugit iserluni. 
Inimi allermi inuppassuit, amerlanerit inuusuttut 
assigiinngitsunik imigalerlutik issaasimapput. Ilaat immiartorput, 
ilaat kaffisorlutik ilarpassuilu sodavandisorlutik. 
Emiliep iserlunilu paasivaa tamarmik qanoq nuannaartigisut. 
Iseriarami eqqaalerpaa taamani Margrethelu tamaaniikkamik 
oqaloqatigisani Jonas. Allanik oqaloqateqannginnami 
taanna kisiat eqqaamavaa. Matup killinganut 
utaqqisutut qeqqiinnarpoq, tassami ilaquttani naapigiarlugit 
tamaannarami. Tamanut qinitsiarluni takulerpaa angut 
pualasooq atisarissaartoq qungujulalluni tungiminut 
ingerlasoq. Isumaliorporlu tassa immaqa angaani Ole. 
Emilie allamut qiviarpoq, angulli querasaarluni ilasserpallammat 
qiviarpaa. Sulilu oqaaseqaqqinngitsoq paasivaa 
tassaassasoq angaani Ole. 
 Oleuvunga, illit Emiliaavutit? Aperaaq, assanilu isaallugu. 
Emiliep Olep assaa angisooq, pualasooq oqortorlu 
eqippaa, qanorli oqassalluni nalullugu. 
 Paasiviuk kinaasunga? Ole aperaaq. Emiliep niaqqi 
aalatippaa, ataatsikkut anngaallunilu ileqimisaartorluni. 
Paaseqatigiippulli. 
 Ikani issiavugut, orninniartigut, Ole nangippoq, Emilielu 
saamasumik tunuagut assamminik patissimallugu 
tikkuakkami tungaanut aallarullugu. Emilie misigivoq angaani 
unganartuusoq. 
Nerrivimmi tikitaanni arnaq Oletut inuusuinngitsoq 
pualalaartoq, siilikimik allalimmik kiatilik, kuulterpassuarnillu 
pinnersaatilik issiavoq. Kiagukkami kiinaa tanissimasoq 
aappillersimalluni pullakujuppoq. Nujai ilingasakkat 
qernersagaarpasillutik qernaaripput. Qungujulluni 
oqarani assani isaappaa. 
 Nuliara Anna, Ole qungujulluni oqarpoq nangillunilu: 
 Aajuku ernivut Aron Piitarlu, nukappiaqqat marluk 
akiminni issiasut tikkuarpai. 
 Atagu kutaarniarsiuk! Arnaata pivai. Nukappiaqqat 
nikuikkamik assatik isaappaat. 
 Angajoqarput, inuusuttumik maanna Esbjergimi najugalimmik. 
Inginniarit, sutussavit? Immiaq sodavandiluunnit? Olep Emilie aperaa. 
 Sodavandi, Emilie oqarpoq. Malugaa anertikkakujulluni, 
taamaannianngikkaluarluni annilaangalerami, angaanilu 
qiviaraangamiuk anaanagigaluani nalusani 
eqqarsaatigilersarlugu. Uggualerpoq maannarsimagami. 
Paasereeraluarpaa Ole angaaralugu, eqqumiigaali tamanna 
eqqaanngimmagu, ilaqutariinnerammi taaneqanngilaq. 
Nerrivimmi Olekkut nalunngisaat aappariit kalaallit issiaqatigaat. 
Kalaallisut oqalupput, Emilielu qiviaraangamikku 
qungujuttarlutik. Emiliep qanoq oqalunnersut naluippaa. 
 Skal, Olep immiartorfini kivillugu oqarpoq. 
 Emilie, aqqa taagamiuk nipangersimatsiarpoq, nangillunilu: 
 Ittuussanngilatit ilaqutariippugut, tamarmik Emilie 
qiviarpaat sikiimiffigalugulu. 
Emilie assut paatsiveeruppoq ippigalugu sooq Olep 
oqarfiginianngikkaani nammineq angaarigini. Paasereerpaali. 
Margrethep oqarnera 'angaavit Olep takorusuppaatit' eqqarsaatigaa. Soormita Olep toqqarlugu oqaatiginngilaa? 
Taamaattumik Olep oqaasia kingulleq 'eqqarleriippugut 
uniffigaa. 
Oqaluttuunneqanngisaannarpormi Olemik atilimmik 
angaaqarsimalluni. Unalu angut pitsaasoq oqarpoq Oleulluni 
eqqarleriinnerarlutillu. Misigaaq inuit takornartat allatut 
eqqarsartariaasillit akornanniilluni. Taamaattumik 
qanoq oqassalluni pissusilersussalluniluunniit naluaa. Olep 
anaanagigaluani najagisimassappagu soorunalimi nammineq 
angaarisimassavaa. Isumaqarsimanerput Emiliep 
tamakku nalunngikkai? Maanna issiaqataasa qanoq inuuneqarsimanersoq, 
qanorlu peroriartorsimanersoq nalulluinnarpaat. 
Naluaat angummi kalaallinut ingalassimatinniartarsimagaani. 
Tamannalu nammineq paasisimagini, 
tassa kalaallit qallunaanit ajornerusut. Mikigallarami angunni 
taamatut isumaqarsoraa upperisimallugulu. Kingornatigut 
paasivaa angummi allamik peqquteqarluni 
kalaallinit ingalassimatinniartarsimagaani. Paasivaa anaanagigaluami 
inuunera qanorlu toqusimanera Emiliemut paaseqqunagu kalaallinut ungasitsinniartarsimagaluaraani. 
Maanna Emiliep tamakku tamaasa tusareerpai, ataataminulli 
asanninnerulinngilaq. Allaallu paarlattuanik angunni 
suli soqutiginnginnerulersimavaa. 
Emiliep issiaqatini apersuinngitsut allagivai. Inussiarnisaarlutilli 
ilassiuipput. Kalaallit taamaattuuneramik? 
Nammineq angaaminut oqalukkusukkaluarpoq aamma 
immaqa angaava oqaasissaqassagaluarpoq. Immaqa kisimiikkaluarunik. Maanna inuppassuit akornanniipput, 
nuannaariarlutillu maannarsimapput, taamaattumillu 
oqimaatsunik oqaluuserisaqarsimanngillat, apersunngimmatalu 
Emiliep apersorsinnaanngilai. Aammami qanoq? 
Taakkuami inuunerat naluaa. 
 Aalisartuuvunga, Olep Emilie isigalugu oqarpoq. 
 Ha, ila aalisartoq! Issiaqataat angut oqarpoq, 'aalisartorsuaq'. 
Ole qungujuppoq. 
 Aalisariussuarmik umiarsuaaqqamik aalisariuteqarpunga. 
Nunatsinni kutterit anginerpaat ilaannik. Taamak 
oqaruma eqqussagunarpoq. 
 Anginerpaaq! Nuliata uimi oqaasii ilavai, nangillunilu: 
 EFimit anisimanngikkaluarutta marluussagaluarput. 
Kalaallisut oqalummat Emiliep paasinngilaa, imminut 
oqalunnguatsiaraluartoq isigimmani. 
 Unaliaasiit, Olep nulii pivaa. 
 Ole, Annap oqaasii nutserniakkit, issiaqataat oqaqqippoq. 
Olep Annap oqaasii Emilie isiginagu nutserpai. Emilie 
qanoq oqassalluni nalugamiuk oqaaseqarani Anna qiviarpaa 
nakalaarluni qungujulaartoq . 
Annap oqarnera, 'EFimit anisimanngikkaluarutta marluussagaluarput' puiguikkiutivippaa. Kingorna eqqaagaangamigit 
Annamut oqaasererusutaraluani eqqaasarpai: 
„Immaqalu illit suli amerlanernik kuultinik pinnersaateqassagaluarputit." 
 Tusarpara Høje Gladsaxemi najugaqartusi. Takoqqikkusukkaluaqaatsigit, 
telefonerfigisinnaavakkit? Ullut arlaanni 
hotelimi illoqarfimmiluunniit naapeqatigiissagaluarpugut, 
immaqa sapaatip akunnerata tulliani, aallaqqinnginninni. 
Uanga sivisuumik Danmarkimiissannginnama, 
telefonissi normua ..., oqaatsini naanngikkai 
Emilie akunnattuukujulluni oqarpoq: 
 Naamik Anettep kisimi telefonigigamiuk. 
Ha oqaatsimi eqqumiippalunneri, isumaamivoq, qanorlu 
nangissallugit nalulerlugu. Tassalu eqqaallarlugu 
Anettep Eriullu telefonimik normuat allanut nalusaminnut 
tunniuteqquneq ajoraat. Aamma eqqaavaa angummi ullut ilaanni isumalulluinnarluni oqarnera:  Naamerluinnaq 
kalaallinut. Tassani Emilie akunnattuungaleruttortoq, angut 
inuusuttoq sikilluni qallunaatut Emiliemut aperaaq: 
Qitikkusuppit? 
Emiliep aperisoq qiviaramiuk erngerluni ilisaraa Jonasiusoq. 
Qungujulluni assullu qujalluni nikuikkasuarpoq, 
naalliuperaarnerminiimmi annaammani. 
Nipilersortut kaavikulooq aallartikkaallu Emiliekkut 
Jonasilu qitiffimmut ingerlapput. Tassalu Emiliep kaavikuloorneq 
nalullugu. Akunnattooqattaarlutik ingerlanniakujukkaluarlugu 
illarnermik kiisa uneqattaalerput, ingammik 
Emilie imminut naalleqqajarluni orloqqajartoq, 
aappaata nikorfarissitillugu akormagu illarnerat ingasavippoq. 
Asulu kaavikulooq takikkuloqaluni. Taanna 
naammat utertakatsiaaq appippaat. Taanna Emiliep nalunngilaa, 
kukkunngingajavillunilu naavaa. Tassa unnummut 
Mikikkut nipilersoramik kalaallisuunik piukkussivikkamik. 
 Ilakka orneqqittariaqarpakka, aamma angerlajaartussaagama, 
Emilie oqarpoq, uffa massa qitiinnarusukkaluarluni. 
Ajornaqaarli. Jonasip Emilie ilaminukarnerani ingerlaqatigaa, 
oqaluukkamillu unittarput. 
 Maani sulerivit? Jonasip Emilie aperaa. 
 Atuarpunga, 10. klassimi soraarumeeqqajaagatta ulapippugut, 
akivaa.  Illimmi? Emilie aperivoq. 
 Studentinngorniarsarivunga, aatsaallu 2.g-miillunga, 
aamma uagut ulapikkaluarluta maannarpunga, uangattaaq 
erngiinnaq angerlartariaqassaanga. Ikaneralaannguaq 
ineqarpunga. 
Emiliep Olekkut nerriviannut uterami takuaa allanik 
ilataarsimasut, nukappiaqqallu peerussimasut. Tamarmik 
immiartorput. Emiliep qularinngilaa angaami immiartortikkai. 
Taamak sivikitsigisumik ilagigaluarlugit paasereerpaa 
tukkortuusoq. 
 Nåh, qujanartoq tikiuteqqittutit, usiuffaana qimarratigileritsigut, 
Ole quiasaarluni oqarpoq. 
 Takanna inginniarit, sutunngilatit sodavanditukkalluunniit 
nikisinngingajassimavat, Olep pivaa. 
 Uanga tassa angerlarnialerpunga, atuaqatikka ilagissallugit 
neriorsorakkit, qujanarmi naapikkassi, Emilie 
oqarpoq. 
 Aalajangeqqaarallartiguli qaqugu naapeqqissanerluta, 
Ole oqarpoq, soorlu tassa taava oqartunga sapaatip 
akunnerata tullianiusariaqarpoq. 
 Uanga aatsaat pingasunngorpat piffissaqassaanga, 
Emilie akivoq.  Ilinniagassaqarnermik, ikinngutigalu ilaannikkut 
ilinniaqatigiittaratta. Kisianni pingasunngorpat 
ualikkut pisassaqanngilanga. 
 Ajunngilaq, oqariarta pingasunngorpat ualikkut nalunaaqutaq 
pingasunut. Aat, ajunngila? Hotelitsinni, hotel 
X-imiippugut. 
Emilie aniartulermat Olep ingerlaqatigaa. 
 Paasivammi angaaralunga, tuiisigut sallaatsunnguamik 
attorlugu oqarfigaa. 
Emilie niaqquminik anngaavoq, angaanilu ungagiummerlugu. 
Illumiit anigamik Emiliep sikkilini paarnaarsaariarlugit 
aniartorpoq. Kingumut qiviarami takuaa Ole 
matup ammarngani nikorfalluni aalaterisoq, nipituumillu 
oqarfigerpallakkaani: 
 Pingasunngorpat nalunaaqutaq pingasunut! Emilie 
niaqquminik anngaavoq aalaterillunilu. 
Illup matorsuagut aqqusinermut anillakaakkami inuk 
tassani nikorfasoq apungajaavikkamiuk tupaqaaq. Illariarporli Jonasiusoq takugamiuk. 
 Sumi najugaqaravit? Jonas aperaaq. 
 Høje Gladsaxemi, akivaa. 
 Inequnarputit, Jonas nangippoq.  Takoqqikkisa! 
 Immaqa, Emilie akivoq, baajeeriarlunilu sikkilerluni 
aallarluni. 
 Angaara ilaquttanilu hotel X-imi najugaqarput, Emilie 
Gittemut oqaluttuarpoq,  pingasunngorpat taakunnassaanga. 
 Hotel X-imi najugaqarpat? Salloqittarparma, aappaata 
akivaa.  Hoteli taanna akisuujuvoq. Taamak akissaqartigigamik? 
Ilumut taamak akissaqartigisunik kalaaleqarpa? 
 Qanormi salloqittassavakkit. Upperinngikkumma taakunnaleruma 
ingerlaqatigiginga. Iseruma aneqqinngikkuma 
paasissavat ilumoortoq. 
 Upperaakkit, Gittep akivaa. 

KAPITALI 9.

Olekkut pingasunngornerunissaa, pingaartumik Olep erinigisimavaat, 
ilaqutannguamik Emiliep takoqqinnissaa 
pingaartillugu. Olep Emilie takugamiuk niviarsianngorsimasoq 
pinnersoq perroorutigilaanngitsuunngilaa. Neriuppoq, 
angutaata akornusissanngippatik maanna attavigiualissallugu. 
Aamma neriuppoq pisariaqassappat piumassappallu 
ikiorsinnaassallugu. Aningaasat tungaasigut 
ikiornissaa akornutissaqanngeqaaq, naammattunik peqarpoq. 
Ulloq taanna pingasunngornerusoq ualikkut pingasunut 
qiteqqummat Emilie ajunnginnerusunik atiseriarluni sikkilerluni 
hoteliliarpoq. Pingasullu eqqorlugit annilaangalaarluni 
iserpoq. Qanormitaava issappat? 
Hotelimut isertorlu saqisup, kinaasoq paasisimagunarlugu 
tuaviorluni ornippaa aperalugulu Emilie Jenseniunersoq. 
Angermat inersuup ammasup tungaanut tikkuarluni 
oqarfigaa: 
- Qamani utaqqineqarputit! 
Ole qungujulalluni assani siuleralugit anillappoq. 
- Tikilluarit Emilie! Oqarpoq, tunuagullu attorsimallugu 
inersuarmut isertikkiartorlugu. 
Ole pikilluarsimavoq, ilulliinnaalluni qaamasunik 
naqilluakkanik qarleqarpoq, qillersarluakkanillu skooqarluni. 
Iserfii aamma pikisimapput. Anna pinnersumik kjoleqarpoq, 
nukappiaqqallu allaqqortuunik bluseqarlutik. 
Nerriviup pinnersarluagaasimasup killingani issiapput. 
- Velkommen, Anna nikuiimilluni qallunaatut oqarpoq. 
Ole perruuallalluni oqarpoq: 
- Sapinngilaq! 
Nukappiaqqat issiaannarput, soorunami arfineq-pingasunik 
qulinillu ukiullit taamak iluasaarlutik issianissartik 
kajumigisimanngivikkamikku. 
nikuinnissartik kajumigisimagunanngivippaat. 
- Ata nikuillusi kutaarniarsiuk! Arnaata naalakkerpai, 
nikuippullu allaat sikiitigalutik. Olep iluarusuppalulluni 
isigai. 
Tunuanni saqisoq naalagarsiorpalulluni nikorfavoq. 
- Cacao mamarissasoralugu bestilleratsigu, nukappiaqqat 
aamma mamarisarmassuk. Annalu uagut kaffisussaagut, 
inginniarit! 
Saqisoq saallugu pivaa: 
- Immiaaqqamik uanga tunilaatsiarallannga! 
Saqisoq aalaniaqaaq, erngiinnarlu immiaaraq eqquteriarlugu 
Olep saani ammariarlugu ilaa immiartorfimmut 
kuivaa, aperalunilu maannakkut cacao kaffilu eqqutissanerlugit. 
Ole akuersimmat saqisup tuaviorluni nerriviup 
qaava ajoquteqanngeruttortoq iluarsaateriarlugu, naasulivik 
pinnersunik naasutalik illuarteriarlugu, anigami kaagerpassuit 
boor'lullu punnillit eqquppai nerriviullu qaavanut 
ilillugit. Aneqqikkami cacao kaffilu eqquppai kuisisinnaanerlunilu 
aperaluni. Olelli akivaa namminneq tamakku 
isumagissallugit. 
Tassaana saqisut ilikkarsimagaat Ole immikkut aningaasanik 
tunisiumasartoq. Paasisimavaat akissarissaartuusoq 
erlituujunngilluartorlu. Taamaattumik quiagikujuttaraluarlugu assut kiffartuukkusuttarpaat, immikkut tunisisarnera iluarinermik. 
- Naammatsillutit neriniarit, Emilie pilissavaat. Kaagilli pikkunangaarmata, Emilielu pissusissaaleqikujukkami iluamik nerineq saperpoq oqaasissaaleqikujullunilu. Ilaquttami 
iluasaarnersuat tupigusulaarluni eqqarsaatigaa. Tassa ileqqorinerlugu? Aamma imminerminni? Namminneq inigisaminni Høje Gladsaxemi amerlanertigut qanoq toriitsigisarnertik takugaluarunikku qanormitaava oqassagaluarpat? Tassa kalaallit taamaattuunerlutik? Immaqa 
naamik. Immaqa ilaat. Kalaallinut isummani allaasimaqisoq paasivaa.

Naluaali uku ilaquttami qanoq inuuneqarnini nalugamikku, aammalu nuannaarnermik pisarnertik sipporlugu pitsaasaartut. Emilie inunnik amerlasuunik takusaqarneq ajorami pissutsinik ilisimasaqarpallaanngilaq. Massakkummi namminertaaq kusanasaarpoq.

Ole kisingajammi oqaluppoq. Annali aamma inussiarnisaarluni qallunaatut kalaallisut akoorlugit oqalunniartarpoq, imminullu oqqarlunnerarluni illaatigisarluni. Issartut kiagunngeriarmat Emiliep takuaa pinnernerusoq. Taamatut kiinnani tanissimagaluarpaa, taamanertuulli 
aamma pinnersaaterpassuaqarpoq. Olep Emilie atuarneranik pissamaarutaanillu apersorpaa.

- Naluara kingorna atuaqqissanerlunga. Aasaru feeriareeruma 
iffiaarniarfimmi pisiniartitsisunngussaanga, 
akivaa. 
Angaani nulianilu imminnut qiviatsiartut takuaa, isumaqartinngilaali. 

Oleuna ilaqutariinnermik pingaartitsisuusoq. Taamani 
umiartortuinnaagallarami, aningaasassaqarpiassanani 
ilaquttaminut, taamani aapparisani Tove ernertillu eqqaassanngikkaanni, 
qanoq iliuuseqarnissamut sapertarsimavoq, 
pingaartumik Katrinep toqunerata kingornagut. 
Taannakkululli sapinngikkaangami ikiortarsimavaa. Massakkut 
suleruloorsimanermi kingorna aningaasaqarlualerami 
nuliarissaarlunilu ilaquttaminut iluasaarsinnaanini 
atorluartalerpaa. Maannalu Katrinep paninngua attavigeriaramikku 
aporfissaqanngikkuni meeqqamisut iliorfigalugu 
ikiorusukkaluarpaa. 
- Aqagu Esbjergiliartussaavunga arfininngorpallu uterlunga. 
Utileruma ernera Esbjergimiittoq ilagissavara, ukua ilaquttani ilagilaarniassammagit. Aamma inuullualaaqatiginiassagatsigu tamakkerluta, piaartumimmi Danmarkiliaqqinnaviannginnatta. 
Nuanneqqajaqaaq illittaaq, Emilie ilagisinnaagaluarutsigut. Tassa piffissatuara, ataasinngorpat uku ilakka aasarsiortarfitsinnut Lollandimiittumut ingerlaqatigissavakka, 
illuaraq takusaataa ... 
- „Aamma sommerhuseqarput," Emilie tupigutsalluni 
isumaliorpoq. 
- Tivolimi neriniarpugut. Neriniartarfik pitsaaneq pissarsiarereerpara, 
nuannissaqaaq. Ilagissagutsigut nuannequtaassaaq. 
- Sapaatiuppat uanga pisinnaagunanngilanga, atuaqatikkalu 
ilinniaqatigiissalluta isumaqatigiikkatta, taamaammat 
naluara, Emilie akivoq. 
- Nereqatigiinnarlutaluunniit, ilatit orneqqissinnaavatit. 
Assununa ilagerusukkaluaritsigit, angaavata pinngitsaaliniaraluarpaa. 
- Pisinnaaguit pisinnaanngikkuilluunniit 
maanga hotelimut telefonerlutit nalunaarsinnaavutit. 
Taamak oqarlunilu hotelip normua tunniuppaa. 
- Neriunniarta pisinnaassasutit. 
- Perusukkaluarpungami, soraarummeerfissarpulli 
qanilleriarmat ilinniagassaqartorujussuugatta, Emilie akivoq. 
- Takussavarami, nangippoq uffa nalunngereerlugu 
aggernaviarnani uku akunnagigamigit . 
„Ila Emilie piuminaassusia, soorlumi patsisissarsiuinnartoq," 
Ole isumaliorpoq ilinniagassaminik pingaartitsisoq 
ataqqigaluarlugu . Isigaa isumaliorlunilu soorluuna 
nuannaarpianngitsoq. Angumminut qununerami? Erimmi 
suli taamaakkuni nuannerpallaarnavianngilaq. Puigussanngilaa 
kingullermik takunertik, taamanersuaq! Tusarlugu 
niviarsiaraq Emilie aanaminiittoq arlaanni Københavnimut periarami inigisaat nalunnginnamiuk alakkariartorsimagaluarpaa. 
Nalaatsorluni sunaaffa Erik isersimasoq. 
Taassuma mappiuppaani, iseqqunngilaanili oqarluni 
tamaani susassaqanngitsoq, matulu matorloruloorlugu. 
Tamanna eqqaallugu Ole kamaammeraluarpoq, puigorniapallappaali 
qangarsuanngoreermat, maannakkummi 
aamma nuannaarnerulersimapput, tamannalu aserorusunngilaa. 
- Aa, tunissutissaqarpunga, qungujulluni Emiliemut 
oqarpoq, poortugarlu amilimaartoq nerriviup qaanut Emiliep 
saavanut ilillugu. - Angerlaruit ammarumaarpat, oqaqqippoq. 
Emilie aninialermat Olep aneqatiginiarpaa.  - Jakkera 
initsinnut aalaariarlugu, oqarpoq. 
Anigamik Ole Emilielu aqqusinikkut ingerlapput, Emiliep 
sikkilini nusukarlugit. Oqaaseqaratik sivisujaamik ingerlapput. 
Ole oqaasissaqaraluaqaaq oqaaseqarusukkaluaqalunilu, 
qanorli aallartissalluni nalulerpaa. Emilie annilaangavoq 
anaanani Olep eqqaaqinammagu. Maanna 
qanoq toqusimanersoq nalujunnaaramiuk tusaqqikkusunngilaa. 
Olep oqaasissai qarngani tattoqipput. 
- Aa, ataatakkunniipputit? Olep aperaa. 
- Aap, akivaa, nipangeqqippullu. 
- Kalaallit Nunaaliarusunngilatit? Ole uniimilluni 
aperaaq. 
- Taavunnarusukkaluarpunga, qaquguluunniit, kisianni 
aqqutaa taamak akisutigisoq eqqarsaatiginerluunniit 
ajornaqaaq, Emilie akivoq. 
- Aqqutaata akia eqqarsaatigissanngilat, perusukkuit 
aqqutaa uanga akilissavara, angaavata oqarfigaa. 
- Aammami massakkut sussagama, sumunnarfissaqarnangalu 
..., oqaatsinili naanngikkai angaavata oqaasii qerlerpai. 
- Maanna nalujunnaarpatsigut, piumaguit uatsinnukaannassaatit. Aamma massakkut nunatsinni ilinniarfissaqalerpoq, 
taavani piumaguit ilinniarsinnaavutit. Naluarali 
suna ilinniassallugu eqqarsaatiginerit. 
- Aamma uanga naluara. Suli naluara, akivaa nipangerlunilu. 
- Aallartinnatami takoqqissaagut. Oqaloqatigeeqqikkumaarpugut, 
angaavata pivaa. 

Angaani qimagummat Emilie iluaallaqaaq. Qiimmaallattutut oqiliallattutullu misigaluni sikkilerluni aallapallappoq. Imaanngilaq angaani ilaqutaalu ajorigai, kisianniuna 
sungiusimanartinnginnermik ittooralugit pisoq. „Kalaallit Nunaaliassagaluaruma  pinngitsoornangami Kalaallit Nunaaliarumaarpunga  aatsaat nammineq akilersinnaalerukku 
taavunnarumaarpunga," isumaliorpoq. 
„Aamma angaakkunniissanngilanga, taamak iluasaartigisuniinneq 
saperpara."  Arraa, eqqarsaatit suunukua? 
Kina oqarami taavunnalersunga? Soraarummeernissarput 
puigorlugu! Eqqaariasaarlugu nipituumik imminut oqarfigaaq. 
Sapaatiuppat soorunami pinngitsoornani atuaqatini 
ilagissavai, angaakkuni ilaginagit. Uulikullappoq. 
Qanormi atuaqatini nuannisaaqatigalugit ilinniaqatigissanngilai? 

Assut nukingitsalluni Gladsaxep tungaanut sikkilerpoq Utterslev Mose tunaartaralugu. Angaami tunniussaa tassani ammarniarpaa. Sunamitaava? Neriuppoq Annap ujamiatut ittuussanngitsoq. Annap ujamia kuulteq silittoq takorloorpaa. Taamaattuussappat atunngisaannassavaa. 
Immaqami akigineq ajornassanngilaq. Arraa, kina oqarpa ujamimik kuultimik tuniniaraani. Kuultit taamak akisutigisut. 
Immaqa allaavoq. Qularnanngilaq allaataassasoq 
pitsaasoq. Angaanimi ajortumik tunisinavianngitsoq paasereerpaa. 

Inoqannginnersamut pigami issiavimmut takisuumut ingippoq. Eqqani inussioraluaramiuk inoqanngimmat poortugaaraq taanna nammattakkaminit tigullugu ammannginnerani 
misissoqqaarpaa. Oqimaalaarpoq, pitsavimmik poortugaasimavoq pinnersumillu qileruserneqarsimalluni. Takulerpaa qaavani allagartaq. Aa, nalunaaqutaarniarfimmeersoq. 
Taassuma nalunaaqutaarniarfiup aqqa takusarsimavaa, taannalu pisiniarfik akisuuginnarnik 
nioqquteqartuusoq.  Soorunami, angaava akikitsumik niuerniarnavianngilaq. 

Peqqissaarluni puuiarpaa. Tupinnaraluttuaq. Nalunaaqutaaraq kuulteq. Kuultiunerpa? Emilie tamakkuninnga ilisimasaqannginnami kukkusinnaavoq. Ilumut soorlu kuulteq. Taamaattuussappat atorneq saperpaa. Aperineqaraangami sumit pisimanerini qanoq oqartassava? Kiap upperissavaa tunissutisiarisimagini? Siullermik toqqortarigallassavaa. Angutaata Anettellu takunngisaannassavaat. Naluaammi angaakkuni ilagisarsimagini. Eriup tamanna paasigaluaruniuk qanoq kamatsigissagaluarpa? Tusassanngilaa!

Eriulli panni sissuertorujussuuaa. Nalunngisaqarpoq angummik Kalaallit Nunaanniissimasumik, ilaanneeriarlunilu kalaallinik ingerlaqateqartartumik. Taanna tusarniaaffigisarpaa. Tassannga tusarpaa Olekkut ilaqutariiullutik Danmarkimi feeriartut. Ingalluni panimmi sumunnarfii 
arajutsinaveersaalerpai. Naapissanngilai! Tamannami aamma ilimanarpallaanngilaq, Emiliemi kalaallinik ilaqarneq ajorpoq. Eriulli Margrethe isumaluffigaa, annilaangasarpoq taanna aqqutigalugu Emilie kalaallinut attaveqalissasoralugu. Mannali tikillugu malugisaqanngilaq. 

Emiliep nalunaaqutaaraq poortoqqissaariarlugu nammattakkaminut ikivaa. Gittemut takutikkiartorlugu ingerlaqqaarniarpoq, isumaqatigiartorniarpaa allanut takutinngikkallassallugu. 
Aamma Gittemut ingerlaqqaarnissaminut patsisigaa aperineqaraluaruni akisinnaassagami Gittekkunniissimalluni. Emiliep silatusaarniarneq ilikkareerpaa 

﻿﻿KAPITALI 10.

Sapaatiugaa unnukkut Erikkut matuagut sianertoqarpoq. 
Sianerneq sivisooq. 
- Ulrik, mapperuk! Eriup fjernsynerluni erni pivaa. 
Taqqamani angut oqaluppaluppoq, nukappiararlu ilummut 
suaarpoq: - Ataata, aa, Emilie, ... angut ... 
Erik anillapallappoq. 
Angutit marluk annoqalutik imminnut isikkupput. Ilisaripput. 
- Suit? Eriup Ole aperaa. 
- Kutaa Erik, Emilie oqaluunniarpara. Ole anertikkarluni 
iseqquneqarnani torsuusaaqqamut iserpoq. Imersimavoq, 
isumaqarporli aalakoorani. Naluaali imersimanermi 
sapiillisissimagaani, tamannalu ajoqutigisussanngorini. 
Erik takullugulu pereersimasorpassuit eqqaallugit kamaammernini 
isertorneq sapilerpaa. Ullaarli tamaanga telefonertarsimagaluarpoq, 
tamatigut Eriup tigusarsimavaa 
oqarlunilu tamaani Emiliemik atilimmik najugaqartoqanngitsoq, 
telefonilu ilisarsimallugu. Olep Eriup nipaa, 
ukiorpassuit tusarsimanngikkaluarlugu ilisaraa. 
Ippassaammat unnukkut erninilu Esbjergimit tikikkamik 
hotelip saqisuanit oqarfigineqarpoq niviarsiaraq aggersinnaanani 
sianersimasoq. Ole pakatsigaluarpoq, erninili 
maanga ilagisinnaagamiuk nuannaarutiginermik Emiliemut 
pakatsisimanini atussaatippaa. Qamuuna nalunngilaa 
Emiliep aggersinnaannginneranut Erik pisuusoq. 
Margrethemit Olekkut sumi najugaqarnersut paasigamiuk, 
telefonit kattuffiannut normuat paasiniarsimavaa pissarsiaralugulu. 
Maanna sapaammi ilaquttani tivolimi nerilluartereerlugit, 
meerartatillu nuannarisinnaasaannik ooqattaarteqattaareerlugit 
erni Esbjergimut utilersoq hovedbanegårdimut 
qanisimavaa, tamatumalu kingorna taxarluni Høje 
Gladsaxemut ingerlasimavoq. 
Ippassaammat Eriup Emiliep nalunaaqutaarartaava 
takusimavaa killisiorsimallugulu. Annilaangassutigisani 
pisimasoq paasillugu panini naveerujussuaqqaarsimavaa 
oqqassimallutillu. Emiliep angunni akiussallugu ersiunnaariartuinnarpoq. 
Emiliep ineeqqaminni kisimeeriarami allanillu angerlarsimasoqanngimmat 
nalunaaqutaarartaani toqqorsimaffianit 
tiguaa atillugulu. Aasiit isiginnaalerpaa. Aatsaalliaasiit 
kusanarpoq. Isiginnaaruttoraa telefoni sianerpoq. Allamik 
isersimasoqanngimmat tiguaa, sunaaffa Gitte sianertoq. 
Aasiit oqaasissaqarnermik taannaqa oqalulerput, sulilu 
oqaluuttut Erik iserpoq. Emiliep alla eqqaanngilaa 
nalunaaqutaaqqani atorini, paffinilu tunuminut toqqorterlugu. 
Eriulli takoreersimavaa. Telefoni ilillugulu aallariaruttortoq 
taliatigut tiguaa torlulaarujussuarlunilu: 
- Sumit pisat? 
- Illit sussagakku! Emiliep sorraappalulluni akivaa. 
- Tillitat? Angutaa apereqqippoq. 
Emilie qissaserpoq, meerapalaatullu nateq tukkarlugu 
angunni torlulaarfigalugu: 
- Sianiitsorsuuvutit! Qanoq taamak oqassavit? 
- Sorraalligaluttuinnarputit! Eriup taamak oqarlunilu 
Emilie sakkortuumik uluaatigut isappaa. Isareerlugulu 
peqqissimilerpoq. Emilie meerannguusorli isassimagamiuk 
maannakkut taamaalioqqikkamiuk misigilerpoq soorluluunniit 
assani qinngaralugu, qasilisorilerpaaluunniit. Panini 
qiasorujussuaq saneqqutitippaa, sallaallillunilu oqarfigalugu: 
- Naak taanna nalunaaqutaaraq apersortikkavit 
uagutsinnit pisat? Sooq atussaarpiuk? 
Emilie akinani iniminut iserpoq. Alarnianngilaq qangalili 
aserorsimasoq, namminerlu iluarsaatitinnissaanut 
akissaqarsimanani. 
Erik inuunerisimasaminik eqqaasinneqaraangami nuannaanngitsorujussuanngortarpoq. 
Tassami tassannga angummit 
tusarfigisartakkaminit tusareersimavaa Olekkut 
tamaaniittut. Panini taamak paarilluartigigamiuk ilimasussimanngilaq 
taamatut pisoqassasoq. Allaasinnaanngilaq 
nalunaaqutaaraq angaaminit pisimassavaa. Tassa ilagisimavai! 
Tusareerpaami Ole aalisartorsuanngorsimasoq. 
Nalunaaqutaararsinissaminut akissaqarluarpoq. Kamaammerujussuaqaaq. 
Qanga ilagisimavai? Immaqa ilaqutaalu? 
Soorunami panini maanna inuusuttunngortoq tasiuinnarsinnaanngilaa. 
Nalunngilaa ulluni makkunani atuaqatinilu 
soraarummeernissaminnut ilinniaqatigiittartut, 
tamannalu iluaraa. Imaannerpa ilinniariartortuusaarluni 
salloqittartarsimagaani, angaakkunilu ilagisarlugit? Aatsaat 
taamak! Tassa-taavannguaq naakkigiummeramiuk, maanna 
kamaammertorujussuulluni tassanngaannaq inaanut iserpoq 
oqarlunilu: 
- Angaannit nalunaaqutaarartaat? Tassa isertorlutit 
naapittarsimavat. Paasissavat naapeqqissimagit paasigukku 
initsinniit anisissagakkit! Tusaavit? 
Emilie qiajuarsinnarpoq. 
Maanna angutit marluk torsuusaaqqami imminnut isigipput. 
Erik sajuttumik nipeqarluni oqarpoq: 
- Emilie pisiariniarpiuk? Pinik akisuunik tuniorarlugu 
kalaallit ilissi nunassinnut kajumilersinniarpiuk? Maanna 
illit pisoorsuanngoravit pilersorsinnaanngorlugulu uannit 
peersinniarlugu? Uangaana paniga, uanga taassuma inuunera 
aalajangigassaraara ... 
Oqaatsini naanngikkai Olep qerlerpai: 
- Anaanaata inuunera aserorakku, taassuma inuunera 
aserussanngilat! Isumaliorpit puigorsinnaagiga Katrine 
najannguara ... 
- Aqqa taaqinagu, imminut aserorpoq. Imminuinnanngilaq 
aamma meeqqani toqoriaraluarpaa... 
Olep oqaatsit taamaattut tusarlugit saatserpoq: 
- Inupalaaq! Allanngorsimanngilatit! Katrine toquinnanngilat 
... 
- Nipangerit! Aappaata torlulaarpaa nangillunilu: 
- Salluliorfiginiarsarissanngilarma. Kikkut tamarmik 
nalunngilaat najat arnat imerajunnerpaat ilagigaat. Aalakuungaarluni 
silaqarani imminortoq nalunngilat! 
- RIR sianiinnermik paasisinnaanngilat sooq najaga Katrine 
imerajuttunngortoq! Aamma paasisinnaanngilat sooq 
paninnguani ipeqatigalugu toqoqatigerusussimagaluaraa! 
Panini namminermisut inuunermik taamaattumik atugaqaqqunagu silattunnginnerani toqoqatigalugu inuunera kipiniaraluarpaa ...! 
Emiliep iniminiilluni angutit taakkua torsuusami oqqappaluttut 
tusaallugit nillerpoq sajuttorujussuanngorlunilu. 
Tassami taassuma angutip aalakoortup taamani 
oqaasii ilumoorsimapput, - anaanaga imminortoq aammalu 
uanga toqoqatiginiarsimagaluaraanga! Ilaanneeriarluni 
tamanna eqqaariarlugu imminut tuppallersarniartaraluarpoq 
imaassinnaasoq angut aalakoorami eqqorluanngitsunik 
oqalussimasoq. Taamallu neriuttarsimalluni. 
Maanna uppernarsivaa taamani 12-nik ukioqarluni angummi 
kammalaataata oqaasii ilumoorsimasut. Inupalaaq! 
Angut taanna. Sooq oqaluttuarpa? Ilumooraluarunilluunniit 
oqaluttuassaanngillat. Nanertiallangaarami qiasinnaanngilarluunniit. 
Siunissani takorloorlugu uissannguummerpoq. 
Massakkorpiaq eqqarsaatigisinnaanngilaa 
nammineq pisuussuteqarnani. Pisooqataasutut imminut 
isigivoq. 
- Aniit. Massakkorpiaq aniit! Anette makittaataannaalluni torsuusaaqqamut anillappoq, qarsuutivissimallugulu 
Ole kisiat nakkullugu matu silammut mapperpaa. Ole nikinngilaq. 
- Tusaavit? Anette nangippoq: - Oqarpunga aniit! 
Sulili Ole aalarianngitsoq sukangalluni arriitsumik 
oqaqqippoq: 
- Kalaallimik aalakoortumik isersimasoqassanngilagut! 
Aniit! 
Olep kamaammernermik oqaasissani aninneq ajuleraluarpai. 
Tukkaasarluni Anette isigalugu Erik tikkuarpaa, 
oqaramilu nipitoqaaq: 
- Takussagaluarpat qanga nunatsinni una angut aalakuullaraangat. 
Taamani uagut aatsaat oqassagaluarpugut: 
- Qallunaamik aalakoortumik isersimasoqassanngilagut! 
Nalugattali iluaraarput, ilinniarfigalugulu. Nipaa sajulluni 
nangippoq: - Najannguama ilinniarfigingaaramiuk, silaaruppoq 
...! 
Erik anertikkarluni nakappoq. Eqqaasaqarnerami? Anette 
nipituumik kamappaluttumik nipeqarluni oqaqqippoq: 
- Maanna illit pisoorsuanngorsimavutit, uagut qaangerujussuarluta. 
Eqqaamasariaqaraluarpat ilissi kalaallit 
pisuussutisi uatsinnit qallunaanit pigassigit. Taarsigassaqaqaasi! 
Qujallusi taarsiisariaqaraluarpusi! Tusaanngilatit 
aneqqugikkit? Eqqissisariaqarpugut! 
Matu ammarujussuarpaa assamminillu Ole ungoortutut 
anisinniarlugu. 
Ole anigami qiavoq kamannermit aliasunnermillu. 
Taxamut ikigami hoteliminnut ingerlateqquvoq. 
Soorunalimi nalunngilaa najani pinninngitsumik inuuneqarsimasoq. 
Illersorniartariaqarsimavaali. Ingerlaarnermini 
inuunini kingumut qiviarpaa. Ilumut pisimasoqarsimaqaaq. 
Umiartorallarami Esbjergimi najugaqartilluni 
Tove nuliarilerpaa ernertaarlutillu. Tove allamik angutaateqartoq 
paasigamiuk qimattariaqarsimavaa, aalajangersimavorlu 'takutikkumaarlugit'. 
Kalaallit Nunaannut uterami erngerluni aalisariummut 
qallunaamit pigineqartumut ikivoq. Silatusaarpoq sipaarlunilu. 
Qaqutigut imilaartarpoq imissaavittarlunilu. Akissarsiani 
toqqorterpai. Najaa Katrine alianartumik toqusimavoq. 
Namminerlu ukiorpaaluit inooqatigisimasani 
meeraqarfini qimassimallugu. Ernini takoqqikkusuppaa 
aammami takoqqissangavaa, kisianni 'aatsaat angisuunngoruni', isumaliortarpoq. Tamanna silatusaarluni qasusuillunilu 
aalisarnikkut anguneqarsinnaavoq. Paasivaa inummut 
eqiasuitsumut silatusaartumullu Kalaallit Nunaanni 
angusaqarluartoqarsinnaasoq. 
Katrinep paninngua puigorneq ajorpaa, neriupporlu 
takoqqikkumaarlugu. Qanorli ililluni? Ujarneq ajornassanngilaq 
Erik akornutaassanngippat! Danmarkimi kalaallit 
amerlanngillat imminnullu ilisarisimaqatigiittarlutik. 
„Aqqutissaqarsinnaavunga, takussavarput," isumaliorpoq. 
Inuusuttoq Anna angajoqqaarissaartoq sammilersimavaa. 
Ikinngutigiilernerat Annap angajoqqaavisa iluarilluinnarpaat. 
Paasereerpat Ole siunissarissaartoq, angajulliliannguartillu 
nukatsissimasartik uinilluaqqoqigamikku. 
Ole aalisartumi qallunaami Sørensenimi ukiut arlaqanngitsut 
qaangiummata førstemandinngorsimavoq. 
Ukioq taanna Annakkut Olelu katittussaasut Sørensen 
Danmarkimut angerlartariaqalerpoq napparsimalernini 
pissutigalugu. Kutteriussuani Olemut - paaseriaramiuk 
taanna tatigisinnaallugu - paaritippaa. Kingorna Kalaallit 
Nunaannukarsinnaajunnaarluni kutterini tuninialermagu, 
Olellu pisiarerusummagu, sakiata immannguaannaq aningaasatigut 
ikiortariaqarsimavaa pigilersinniarlugu. Olep 
aalisariutitaarsuani „Kattak"-mik atserpaa. Iluanaartuarpoq 
ilungersorami. Sulisuni sukanngavigisarlugit sulisorai, 
piumasaqarfigingaartarlugit naakkitsaattarluni ilaannilu ingasattarluni qinngaritittarlunilu. Tamakku 
nalunngikkaluarlugit soqutiginngilai. Inuk anguniagaqartoq 
aqitsuussanngimmat. 
Nuliarluarsimavoq. Tovemit allaaneroqaaq, imminullu 
naleqquppoq. Nukappiaqqanik marlunnik tunisimavaani. 
Aappaa nangitsisussani. Aappaalu immaqa allamik pingaarutilimmik 
ilinniagaqarumaarpoq. Nalunaqaarli. Ingerlalluaannaruni 
marlunnik kutteriuteqalersinnaavoq. 
Tamanna inerteqqutaanngilaq. Taamaassinnaassagaluarpat 
nukappiaqqat tamarmik aalisartorsuanngorsinnaapput. 
„Jaja," ilaanni Ole qallunaatut oqarataarsinnaasarpoq. 
Olep ernimi siunissaat eqqarsaatigiuaannartarpaa. Taamaattumik 
sungiusarniarlugit atuareeraangata sulisittarpai 
piumanngikkaluartulluunniit , ilaanni pinngitsaalillugit. 
Naammaginarluartumik siunissaqassagunik sulinermut 
piaartumik sungiussisariaqarput. Ernini angajulleq 
isumalluutigisinnaanngilaa, siunissaaluunniit naluaa. Attaveqarfiginngilaa 
arnaata tigummimmagu. Danmarkimiikkaangamili 
takuniartarpaa nuannaarutigisinnaasaanillu 
tunisarlugu. Tamaaliortarneranut Tove uialu akornusersuiniarneq 
ajorput. „Paneqaraluaruma?" Ilaanni Ole 
isumaliortarpoq. Nalunaqaarmi. Anna suli inuusuppoq. 
Ole qamuuna qungujuttaraaq. 
Danmarkiliallattaarpoq aalisarnikkut attaveqarfigisani 
oqaloqatigiartortarlugit. Amerlanertigut Ålborgimiittarpoq, 
Hanstholmimi Esbjergimilu. Esbjergimi uninnganerusarpoq 
tassani ernini takusartaramiuk. Immikkut pisassaqartinnani 
sivikitsuinnarmik Københavnimiittarpoq. Københavnimiikkaangami 
Emilie takorusullugu eqqarsaatigisaraluaqaa, 
akornutissanilli unitsinneqartarpoq. Nalunngilaa 
Emilie takusaruniuk Erik kallutinngitsoornavianngitsoq, 
tusarsimagamiummi Emilie angumminiittoq. Paasivaa 
aatsaat piffissaqarluarluni soralussi naapinniarsinnaallugu, 
piffissakittaramili tamanna kinguartiinnartarsimavaa. 
Aalisarnikkut anguniakkani angugunigit aningaasatigullu 
nangaassutissaarukkuni Erik ersigiunnaarlugu najami paninngua 
takuniarsariniarpaa. Angutaaluunniit saamasaarfigalugu, 
imaassinnaammammi Erik maanna imminut 
saammarsimasoq. Taamak isumalioraangami nuannaajummertarpoq. 
Ukiorpassuimmi qaangiupput. Eriup inussiarnisaarfigissappani 
taamatut pissallugu piareersimavoq. 
Tamakku eqqarsaatigigaangamigit nammineq ilaquttami 
Eriullu ilaqutaasa naapinnissaat pissanngatigilersarpaa. 
Taamatut pisoqassappat inuunermi nutarsaataasinnaavoq. 
„Upernaaru tamakkerluta Danmarkiliarutta takussavarput," 
isumaliortarpoq. Kiisami imminuttaaq piffissaqartinniarpoq, 
ilami suleruloortarsimaqigami. 
Angusarissaarnini piaarinaatsoornerinnaanngitsoq nalunngilaa. 
Ilungersortarsimaqaaq. Ilaanni allaat navianartorsiungaarlutik 
imarsuarmi aalisartarsimapput. Tassanngaannaq 
anorersuarmik nalaanneqaraangamik annaqqalaarlutik 
angerlamut apuuttarsimapput. Navianartorsiortarnerpassuatik 
eqqaallugit nuannaarutigisarpaa aalisariussuarmini 
sulisuminik ajunaartoqartarsimanngimmat. 
Nammineq kisimi ajunaangajalluinnarsimavoq, tassa malissuarnik 
eqqortillutik nakkarami qitini ajortikkaluarlugu. 
Ikiorluarneqarnermigulli qaangerluarsimavaa. Maanna 
inuusuikkunnaarami mianersulerpoq, sulisorissaaramilu 
tamatigut angalaqataasariaaruppoq. „Kattak" iluanaarutigilluarsimaqaa. 
Najagigaluata aqqata tunilluarsimavaa. 
Iluanaarutini atornerlunnianngeqai. Aningaasaatini 
inissilluarsimavai. Maanna Kalaallit Nunaanni aalisartut 
ingerlalluarnerpaat ilagilerlugit nakkaannarnianngilaq. 
Taama anginerpaajunnginnerpoq? Eqqarsaalli taamaattoq 
kisimiinnaq pigaa. 
Kalaallit Nunaanni parteeqalermat qujasarpoq. Politikkerertaat 
pingaartumik namminersortunut iluaqutaasalerput. 
Nammineq politikkimut akuliuttuunngilaq akuliunniaranilu, nalunngilaali isummani tusarusunneqartartoq. 
Tamanna ajorisanngilaa. 
Upernaaq taanna aningaasatigut amikkisaaratik feeriarlutik 
Danmarkiliassapput. Nammineq aasiit sivisunngikkaluartumik, 
nuliali meeqqallu aasarsiortarfimminni sivisunaarusukkunik 
takanna! Anna silatuujummat qimannissaa 
ernumaginngilaa. Aammaasiit kisimiileruni qallunaatut 
oqalunnissaminut kisikkunnaassasoq nalunngilaa. 
Ullut aggersussat qilanaarnarput, qilanaarnartullu ilagaat 
Katrinep paninnguanik naapitsinissartik. 
Danmarkimi pisassat amerlapput, ataguaasiillu naammassisassaassapput. 
Taxat aasiit ingerlatsipallattassapput. 
Olep qallunaat oqariartaasiannit ilikkarluarsimasaasa 
ilagaat: „Piffissaq aningaasanik naleqarpoq". Taamaattumik 
piffissaq atorluarniarlugu taxaannarnik illoqarfinni 
ingerlaartarpoq. 

KAPITALI 11.

Olep taxanut ikillunilu kamannera sakkortusiartuinnarpoq. 
„Aniit! Kalaallimik aalakoortumik isersimasoqassanngilagut, 
aniit!" niaquani kaavipput. Eqqarsaatigilerpaa 
soorlu aatsaat inuuleramili taamatut oqarfigineqarluni. 
Ole imertuunngilaq. Nalliuttorsiortilluni pisarpoq, killissanili 
paariuartarpaa. Ullumi pisarnerminiit imerneruvoq, 
nuliani erninilu inersimasoq viinnisorluartut peqatigisimallugit. 
Immaqaluunniit taakkunannga imernerulaarsimanerpoq? 
Emiliep aggersinnaasimannginnera eqqarsaatigeriaramiuk imaassinnaavoq imminut tuppallersarniarluni qiimmassarniarlunilu imernerusimasoq, taamaassimanerpaa? 
Tassami takoqqinniaruniuk unnuk 
manna piffissatuaraa. Ilani nuannaartut pakatsisinniarnagit 
qalliinnakkut nuannaarsimavoq. Tassa Emiliemik naapitsiniarnissamini 
nuanniitsumik pisoqarnissaa siooragalugu 
pigami. 
Soormi ilaginnaruniuk? Ole uteriitsunngorsimavoq, 
piniakkani pisarlugit, anguniakkani angusarlugit suliassarujussuillu 
naammassisarlugit uerisimalluni. Sooq Erik ersigissavaa? 
Ersivorli. Ernini hovedbanegårdimut qaniorlugu 
iffiartoqatigigamiuk taamatut pisarani snapsitorpoq. 
Kisianni aalakuunngilaq, imminut oqarfigiuarpoq. Imaassinnaavoq 
snapsitugaa tipeqarsimasoq, tamannalu Eriup 
aapparisarsuata, allatummi taasinnaanngilaa, naasimagaa. 
Erik imernaveersaartunngorsimanerami? Naamik taamaattoqarnavianngilaq. 
Arnaassuaana aasiit qallunaapalaaq 
kalaallinut qinngarinnittoq. „Kalaallimik aalakoortumik isersimasoqassanngilagut aniit! Tusaavit! Aniit!" Ole 
kamakkaluttuinnarpoq. Nunamini taamak tatigisaatigaluni 
iluarisaatigaluni danskinit taamak isigineqarnerpa? 
"Kalaaleq aalakoortoq". Kanngunaq! 
- Qaquguuna kalaallit qallunaanit ammut isigineqarunnaassasut? 
Immaqa inuutillunga naamik. Immaqaluunniimmi 
meeqqama tamanna misigissanngilaat. „Kalaallit 
ilissi uatsinnut qallunaanut akiitsugaqaqaasi. Qujallusi 
taarsiisariaqarpusi!" Inuk taamak sianiitsigisoq akissutissaqarfiginnginnamiuk 
akinngilaa. Inuk taanna akiitsugaqarfiginngilaa. 
Aalisagarpassuit nammineq pisarisartakkani, 
Danmarkillu akigalugit iluanaarutigisartagai arnap 
uuma, inuup uuma sianiitsup nalulluinnarpai. Immaqami 
qallunaat amerlanerpaat Grønlandi nanertuutaannartut 
isigaat. Inuit uumatut arnatut ittut. Grønland, mit Grønland. 
Ole qallunaatut taamak eqqarsarluni qiasunnguummerpoq. 
„Qujanaqaaq aqaguagunnguaq angerlassagama." 
Silaannarissumut kipiliummerpoq. Aqaguagunnguaq umiarsuaamminik umiartorniarpoq, mallit qaffiaartitsinerat anorillu silaannaata iiuminarnera misigissallugit. Naamik 
manna danskit nunaata silaannaa! 
Illoqarfiup qeqqanut pigamik bodega saneqqutilerlugu 
taxartitsisoq uneqquaa. Akiliigamilu sinneri tunniunniaraluarmagit 
tigummiinnaqqullugit assamminik usserarpaa. 
Iserami immiamik kimittuumik piumavoq. Ingerlatiinnarlugu 
nungukkamiuk allamik piumaqqippoq Gammel 
Danskimillu piumalluni. Iluaallaqaaq. 
Iserfia alianaatsutut oqaatigineqarsinnaanngilaq. 
Tarrajulluni pujortarsunnilluni immiarsunnillunilu silaannaluppoq. Inuppaaluit isersimapput, amerlanerit angutaallutik atisarissaanngitsut, tamarmik imersimallutik, ilaat aalakuungaatsiavissut ilaalli aalakoorpallaanngitsut. Tamarmik nippassimaarput oqaasiilu nalinginnaarpalullutik. 

„Qallunaat aalakoortut,” Ole isumaliorpoq. Taakkuli nuannaarput. Kalaallinik aneqqusinngillat. 
Umiartortuunikuugami inuit taamaattut nalunngilai. Qanga ilagisarsimavai. Nerrivimmi kisimiilluni immiartortoq arlallit takugamikku ornippaat ilasseriarlugu issiaqatigiumallugu. Olep immiassaannik saqisumut qinnuppai. 

- Illit kalaaleq pitsak! Pisooq! Qujanarsuaq imigassikkatsigut. Inuit taamaattut tassa uanga nuannarilluakkakka, aalakoortut arlaata Ole pivaa, immiartorfinilu Olep immiartorfianut kasuuteriarlugu oqarfigaa: - Skål kammerat! 

Tusaasat nuannissusii. Olep nalunngilaa nuannarinermit 
taamak oqarfiginngikkaani. Immiartortinneqarniniliuna 
qujamasuutigigaa. Iluassusia nuannaartut issiaqatigalugit, 
immaqa aqagu aliasussagaluarlutik. Namminermi massakkorpiaq 
qiimmassartariaqarpoq, inuit nuannaartut akornanniittariaqarpoq 
silanngajaaraluarpataluunniit. Nalunaaqutsi 
paffimmioq takuaa. Aatsaat qulinut qiteqquppoq. 
Anna nukappiaqqallu ilaquttaminnut pulaarput. Hoteliminnut 
angerlajaassanngillat, namminerlu utaqqineqanngilaq. 
Annamut oqarpoq imaassinnaasoq kingusinaarluni 
angerlartuni, Emilie iluatsissaguniuk filmeriaqatigisinnaagamiuk. 
Taamak ittumik unnussiornissani takorloorsimanngilaa. 
Massakkorpiarli ajorinngilaa. 
- Tjener, immiaaqqat tallimat! Olep issiaqatini kisiusariarlugit 
saqisumut torlulaarpoq. 
- Illit tassa kalaaleq pitsak! Issiaqatai isumaqatigiillutik 
oqarput. - Ikinnguterput aalisartorsuaq! Ataaseq naggasiivoq. 
- Nuliaqarpit? 
Angerpoq. 
- Unnuk manna freersimaarputit? Tassami ilaannikkut 
angutit nuliaminnit freersimaarnissaat pisariaqartarpoq. 
Ilumut! Skål ikinngut! Angut aalakuualaarnermik ittoqiusarluni 
oqaluppoq. 
Angut arnarlu immiaarartukkatik nassarlugit nerriviannut 
ingillutillu arnap issiasut aperai: - Aalisartorsuua? 
- Silaqarpit? Kalaallit pisuunersaasa ilaat issiaqatigaarput, 
arlaat nissaalluni akivoq. 
- Kalaaliua? Angut tikiuterlaaq aperaaq. 
- Ha, ila kalaaleq. Uanga qiviaannarlugu takusinnaavara kalaaliusoq. 
Arnaq tikiuttoq taamak akimmat, Eriullu aapparisaa eqqaagamiuk Ole eqqarsarpoq: „Inuit sianiitsut. Sussa! Sumiuunera puigorlugu uangaaginnarlanga." Anersaamivoq. 
- Skål, kammalaatiga aalisartorsuaq! Uuma arnap ilisimassavaa 
aalisartorsuusutit. Silarsuarmi aalisartut annersaat! 
- Ingattarsernasi, Ole oqarpoq. Qujanaqaarmi ullumikkut 
kalaalerpassuit aalisarluarput angusaqarluarlutillu, 
Ole soqutigisaqarpiarani taamak oqaluppoq. 
- Ilumut, ilumoorputit, skål ikinngut, kalaallit pikkorissut 
amerlaqaat, ilaat silakisaaqaluni ittoqilaarluni najangarlunilu 
ilaaqquppoq. 
- Qanoq ittunik illoqarpisi? Illuikkat? Issunik qarmakkat? 
Arnaq inussiarnisaarluni aperaaq. 
- Illugissaarpugut, Olep oqalunneq eqiagikujullugu 
akivoq. 
- Illussaarsuaqarpoq, angutit ilaata arnaq oqarfigaa. 
- Immaqa aamma umiarsuaateqarpoq? Arnaq illariarluni 
nangippoq. 
- Soorunami umiarsuaateqarpoq. 
Taamak immiartuutigalutik oqallisikujutsillugit arnaq 
nerrivigisaata saniani kisimiilluni issiasimasoq Olekkut 
nerriviannut nuuppoq. Olep sanerpiaanut attuutivilluni 
ingippoq. Olep imminut tagiartuukkaluttuinnartoq malugilerlugu 
qiviarpaa. Takuaalu arnaq inuusuttuaraanngitsoq, 
pinnivissuunngitsoq tanissimasorujussuaq ammaneqqortoorujussuarmillu 
bluselik, iviangii allaat nuisalaarlutik. 
Olep qiviarmani qungujuffigaa sulilu qanillinerullugu, 
malugaalu uppatini uppatiminut tagiartuuterusaarai. 
- Pinnerputit, arnaq oqarpoq, - uangaana tassa kalaallinik 
nuannarisaqartunga. 
Niaqqi uertilaarlugu qungujulakujulluni Ole qummukajaaq 
isigalugu nangippoq: 
- Uanga kalaallimik asasaqarnikuuvunga. Aatsaat angummik 
taamak iluarinartigisumik naapitsisimavunga. 
Kalaallit Nunaannut ilagiumagaluarmanga meeraqarama 
piumannginnama. Kingorna ugguartarpunga ... 
- Arnaq taanna paarissavat! Angutit ilaata arnaq tikkuarlugu 
Ole oqarfigaa. Aalakoornermik sikittaqattaarluni, 
soorlu niaqqi artungajallugu nangippoq: 
- Paarissavat, ilumut! 
- Upperissanngilat, arnap angut taamak oqartoq isinngujoorfigeriarlugu 
Ole oqarfigaa. - Usoruttoruna, nangippoq 
Olemullu milugukkaluttuinnarluni. 
Nujai assamminik tagiartorpaa, kiinaalu saneraaniit 
anersaartorfigalugu. 
Olep arnaq taamaaliortoq ilaginnarpaa. Aatsaat arnamik 
taamak ittumik takunngilaq, isumaminik. Arnap uppatini 
nuisillugit atequnni qullarpaa, blusemilu ammarnga tasisaartippaa 
iviangini nuisinnerullugit, Olelu qiviarsarlugu. 
Qivianngimmat uppataa attuumasani assamminik tagiartulerpaa. 
Olep passimmiuni akisooq takoqqippaa. Isikkaninngulerpoq. 
Imeqqinnianngilaq. Aqagu ullaarorlutik aasarsiortarfimminnut 
aallarniarput. 
- Skål, aalisartorsuaq ikinngutiga, ikinnguterpiara, angutit 
ilaat oqalunneq sapingajalluni oqarpoq. - Takoqqissaagut, 
takoqqittassaagut kammalaat pitsak. Uanga kalaallit 
asavakka, nissaalluni oqaatsini naavai. 
Immiartorfini tigugaluarpaa imaqanngilarli. Ole maanna 
tunisiniarunnaarpoq. 
- Asasara, asasannguara, arnap Ole nerriviup ataani 
uppataatigut tagiartuutigalugu nipilaalimmik isussuffigaa: 
- Asasaq, angerlaqatigitigut, nuannerpallaaqaatit qimassanngilatsigut. 
Uannut iffiartoriartorniarpugut aamma 
imigassaqarpugut. Uanga illillu siulliulluta uannukarutta 
piareersaajartorluta, ilagut malinnikkumaarput. 
Qanoq isumaqarpit, asasaq? 
- Tjener, akiliilanga, taxamillu! Ole torlulaarpoq. 
- Sumi najugaqarpit? 
Olep taxanut ikigamik ingerlatitsisup tunuanut ingillutik 
arnaq aperaa. 
- Uanga oqarfigiumaarpara, arnap akivaa Olellu jakkia 
attataajalerlugu. - Qilanaaqaanga kalaallimik ilaqaqqinnissannut. 
Kalaallit tutillugit aatsaat tassa nuannersut, aa, 
ilumut. Pikkunaq! 
„Aah, aasit kalaallit. Kalaallit, kalaallit!" Ole isumaliorpoq. 
Sivisunngitsumik ingerlareerlutik arnaq ingerlatitsisumut 
oqarpoq: - Tassa! Tassani najugaqarpunga! 
Taxamiit Olekkut arnarlu niupput. Ole taxartitsisup sanianut 
ikeqqipallappoq, taxallu matua matupilooriarlugu, 
arnaq niutitani qivianngiivillugu ingerlatitsisumut oqarpoq: 
- Hotel X-imut! 

KAPITALI 12.

- Qaa Kalaallit Nunaannukarnissannik oqaluttuunniannga, 
aatsaat tusarpara, Eskild oqarpoq. 
- Ilisimannittut ikeqaat, immaqa marluk. Tassa Gitte 
uangalu, Emilie qungujulluni akivoq nangillunilu: 
- Oqaluttuarineq merseraara, takivallaaqaaq. Qallunaaviunani 
Danmarkimiinneq akunnattoornartoqarpallaaqimmat 
misilikkusukkiga affarma nunaa nunagilaarlugu, 
Emilie Eskild toqqarlugu isigalugu oqarpoq. 
- Qallunaajuvutit, uatsitorluinnaq ipputit, aappaata 
akivaa. 
- Allaavunga ilissitut inngilanga. Tamanna misigisaannarpara. 
- Aa, uffami allaavutit. Danskinit pinnerneruvutit, Eskildip 
eqeqqissaarlugu qungujulalluni oqarfigaa. 
- Nipangerit, taamak oqaluttut tusaqqikkusukkunnaarpakka! 
Emiliep aapparmi talia tuiminit illuartippaa. 
- Aamma uanga allaanerarlutit oqalunnerit tusaqqikkusukkunnaarpara. 
Atuaqatigut Mettekkut Allannilu eqqaaginnakkit. 
Mettep anaanaa Norgemiuuvoq ataataalu 
danskiulluni, Allanip angutaa Englandimiuuvoq anaanaalu 
danskiulluni. Illit taakkutorluinnaq ipputit. Atuarfitsinni 
allaasutut isigineqanngilasi. Eskildip Emilie eqeqqippaa. 
- Danskit Norgemiut Englandimiullu assigiissumik naggueqaramik 
isikkumikkullu assigiillutik tupinnanngillat 
uattut isumaliortanngippata, Emilie oqarpoq nangillunilu: 
- Puigoreerpiuk Frank ippassaq? 
- Aa, taanna iluarluanngitsoq naatsorsuutissaanngilaq. 

Nalunngilara sangiakujulluni qinngasaaraluni taamatut oqaluttoq, Eskild oqarpoq, eqqaalerpaalu ippassaq imminnut attuutivillutik karakteeritik isiginnaajutigalugit atuarfimmiit aniartornerminni Frank nukappiararlu alla naapikkamikkit Frankip illakululluni oqarnera: 
- Kalaallimut paarsisunngoravit? 
Assullu Emilie kamattoq. 
- Silaqarluanngi! Oqaasipalaallu allat atorlugit torlulaarpaa. 
Eskildip aamma nammineq tusarniitsunik Emiliemut 
sernissuilluni Frank akerartorpaa. Frankili illakuluinnarluni 
qaangiuppoq. Atuaqatigiillutimmi nalunngilaat siornaagaa 
Frankip Emilie malersortorujussuusimagaluaraa, 
Emilielli qiviarumanngikkaa. Atuaqataasa Emiliemut qinngasaarutigisarsimavaat, 
Emiliellu assut kamannaralugu. 
- Isumaliorpit affarmik Norgemiuusumik ingerlaqateqartuuguit 
taamatut oqarfigineqassallutit? Isumaliorpit 
danskit affarmik Englandimiuaqqamut oqassasut: 
- Una Englandimiuarannguaq inequnaq? - Perulerluni 
tamakku qatsunnaqaat. 
- Tassa tamakku nipangiullugit! Iluarissaviummi oqarfigigukkit 
uanga nuannaralutit, assut inequgivakkit, assullu 
unnuaq manna pisuttuaqatigalutit nuannaralugu? Taamak 
oqaruma qanoq igaajuk? Eskild oqarpoq, oqallisigisatik 
qatsutikujussimallugit, isumaqarsimanngilarmi pisuttuarnerminni 
tamakku oqaluuserissallugit. 
- Ajunngilaq illit taamatut oqarfigigamma, Emilie Eskildimut 
tagiuutiutigaluni illalaarluni oqarpoq. 
- Kunilaarsinnaavakkimmi? Eskildip kuningajavissimallugu 
oqarfigaa. 
- Immannguaannaq! Kunilaaginnaraanilu illuartippaa. 
- Piuminaapputillimi, aappaata pivaa. 
- Piuminaatsuuniarama, Emiliep taamatut oqarnera aappaata quiagaa. 
Emilie upernaaq manna pisimasoqarsimangaarmat 
paatsiveerunnikorujussuuvoq. Angaakkuni naapikkaluarlugit 
paatsiveerussimavoq. Naapinnertik nuannaralugulu 
pakatsinartoqartippaa. Nassuiarnerlu saperlugu. Pisuujuallaarpat? 
Iluasaarpallaarpat? Sooruna iluamik toqqammavigisinnaasatut 
takorloorneq saperai? Uffa immaqa inuit 
taakkua siunissami iluaqusersinnaagaanni. Angutaata 
angaavatalu torsuusaaqqami oqqannerminni tusartitaasa 
soorlu suut tamaasa allanngortissimagaat. Inuuneq nalusaa 
amiilaarnartulik oqqassutigivaat. Taamanikkut anaanami toqunera, namminerminillu toqutseriaraluarnera upperisinnaanngorlugu paasilluarpaa. Angaannguakkulua 
anisitaagami ila naakkinaq. Qanormita ippa? Nuliaminummitaava 
qanoq oqarpa? Tamakkua eqqarsaatigigaangamigit 
nuannaalivinneq sapertarpoq. 
Pingasuninngooq ukioqarluni anaanaaruppoq. Arlaanni 
angunni oqarumannginnguatsiaraluartoq apersortuarlugu 
oqartippaa. Pingasuinnarnik ukioqarsimagami taamaattumik 
anaanani eqqaamanngivippaa. Ilaanni tusaasarpai 
inuit pingasunik ukioqarnerminnit eqqaamasaqarnerartut. 
Nammineq naamik. Qanga eqqaamasaqartalersimanerluni 
naluaa. Napparsimaruloorsimanera pissutaasimanerpa? 
Eqqaamavaa aanagigaluani ilaanni oqartoq: 
- Emilie, mianersussaatit napparsimaruloornikuuvutit. 
Naluaali suna nappaatigisimanerlugu, oqaluttuunneqannginnami. 
Kingorna napparsimanngilaq meeqqat nappaatigisartagaat 
eqqaassanngikkaanni. 
Pingasunik ukioqarluni anaanaarussimavoq, maannakkullu 
16-inik ukioqarpoq. Tassa arnaata toquneraniit ukiut trettenit qaangiussimapput. 
- Ukiut trettenit, nipangersimangaatsiareerlutik oqarpoq. 
- Sooq oqarpit ukiut trettenit? Eskild tupaallalluni aperaaq. 
- Utoqqatserpunga Eskild. Eqqaasaqartoortungaana, 
Emilie akunnattuungalaarluni oqarpoq. 
- Suna eqqaagakku? Nuannersoq? Aappaata aperivaa. 
- Taamak taaneq ajornaqaaq. Pingasuninngooq ukioqarlunga 
anaanaaruppunga. Maanna taamanerniit ukiut 
trettenit qaangiupput. 
- Pingasunik ukioqarlutik anaanaaruttut amerlagunaqaat, 
Eskild maanna qungujulanani oqarpoq, nangillunilu: 
- Sooq massakkut eqqaaviuk? 
Nipaarupput. 
Emiliep akillugu oqartariaqarpoq. Eqqarsaataali siulleq 
unaavoq: „Eskildip paasisinnaagunanngilaa anaanama toqunera uannut qanoq sunniuteqarsimanersoq." Taanna 
ilagisarissaarluni tamaginnik 'assigiinnik' angajoqqaaqarluni 
peroriartorsimavoq. Kiammi paasisinnaanerpaani? 
Gittep paasisinnaavaa, Gittennguaq. Kisiannimi nammineq 
ajuusaarutini tamaasa Gittep nammassinnaanngilai. 
Taannami namminermisut ajuusaarutissaqartigineq ajorpoq. 
Tusarnaartuartarpaanili tuppallersartarlunilu. Jonas. 
Eqqaariataarpaa angut taanna inuusuttoq Kalaallit Illuutaanni 
qiteqatigisani oqaluttuartoq aamma nammineq affarmik 
kalaaliulluni, anaanani kalaaliummat angunnilu 
qallunaajummat. Jonas oqaloqatigisinnaasuugaluaruniuk! 
Oqaloqatigisinnaanngilaali, naluaami sumi najugaqartoq 
aamma naapeqqinnissaminnik aalajangiisimanngillat. 
Oqaannarpoq: - Takoqqikkumaarpugut! Soorlu allat oqartartut. 
- Anaanaga imminorluni toquvoq, Emilie Eskildimit 
avissaameriarluni oqarpoq, kiinnilu assamminik matullugu. 
Eskild annilaartutut isikkoqarluni nilliimivoq, nipaqanngitsiariarlunilu 
Emilie qanilleqqippaa, eqeriarlugulu 
kiinaa attungajavillugu oqarfigalugu: - Illit pisuunngilatit. 
Nipaarupput. 
- Imminorsimasup pania ilagissallugu ersiginngiliuk? 
Emilie nikigani oqarpoq. 
- Emilie taamak oqalussanngilatit, qanoq taamak oqassavit? 
Eskildip qanillillugu assai kiinaaniit peerlugit, uluaagut 
kunippaa isugutannerlu tarajornitsoq malugalugu. 
- Emilie, Emiliennguaq nallinnaq, talini illugiisillugit 
eqillugu orfaarujoortilerpaa, soorlu meeraq sinnassagaq. 
- Emilie, Emilie tassa tamakku qaangiutereersut puigorniakkit, 
allatut ajornaqaaq. Illit pisuunngilatit. 
Emilie akissutissaaruppoq. Ilami ingasalluni oqalussimavoq. 
Unnuk manna anaanami qanoq toqusimanera Eskildimut oqaluttuarisussaanngikkaluarpaa. Oqaluttuarnianngikkaluarpormi, 
taamaaliorsimavorli immaqa kukkulluni. 
Kingusinaareerporli. Eskildip unnussiornera aserorpaa, namminerlumi aamma. 
Taamatut eqissimallutik sivisulaartumik uninngapput, 
soorlu tamarmik eqqissilersut. Imminnut qiviarput, Eskildillu 
kuninniarmani Emilie pinaanngilaq. Taannaqa kunissimalerput. 
Nallariartuaarlutik kiisa nallarput. Sivinganermi 
issianertik puigorpaat, maanna nallariaramik uninngallutik 
nalasinnaanngillat, assakattarlutik ammut aallarput. 
Taannaqa assakaalerput. Imminnullu iperarlutik 
tiguniartaraluarlutik taannaqa illalerput. Sivingarnup 
naqqanut pigamik suli illarnerupput Emiliep skuua aqqutaani 
katassimasaa siulliulluni apuussimasoq takullugu. 
Unillutillu ingikkamik Emiliep skuuni atiniariarlugu 
alla pinngilaa nalunaaqutaaqqani passimmioq akisooq, assakaanerminni 
akornusersimaqinammat. 
- Aa, qujanaq ajunngilaq, qungujulalluni Eskild qiviarlugu 
oqarpoq. Eskildip misissuataaleraa Emilie oqarpoq: 
- Isumaliorpit kuultiviusoq? 
- Kuultiviuvoq, atagu tunua misissulaarlara. 
Emiliep nalunaaqutaaqqani Eskildimut tunniuppaa. 
Eskildip ilisimasalissuartut misissuataariarlugu oqarpoq: 
- Kuultiviuvoq, akisusimaqaaq. 
- Akisusimaqaaq, Emiliep akivaa, soorlu aappaata 
oqaasiisa akisuaneriinnarai. 
- Angaat akissaqarsimaqaaq, Eskild oqarpoq. Oqartutinuna 
aalisartuusoq? 
- Aalisartorsuaq! Allatut taasinnaanngilara, issaq ilaqutaalu 
naapisimagakkit. Aamma Kalaallit Nunaaliaruma 
aqqutaa akilerumagaluarpaa. Uangali piumanngilanga. 
Taamaalioqqunngilara. Taavunnassaguma nammineq akilerusuppara, 
Emilie aalajangersimarpalulluni oqarpoq. 
- Naaggaarlutit sianiitsoorputit. Taavunnarniaruit aqqutaa 
akilertiguk! Naamik illit aningaasanik taamak amerlatigisunik 
katersisinnaanngilatit. Nalunngilammi qanoq 
akeqartoq? Aappaa oqarpoq. 
- Nalunngilara, atisani saniiaatigalugit akivoq. 
- Ilavut ornissavavut? Eskild aperaaq. 
- Silaqarpit? Nalunaaqutaq marlunngoreerpoq, bussit 
unereerput, akissaqannginnatta taxarsinnaanngilagut, 
uanga taqqamungarsuaq pisunneq saperpunga. 
Sila nuissersimalluni pitsaavallaarunnaarsimavoq, Emilielu 
qiiaammivoq. 
- Uunnassaataa arpatta, aappi pivaa, siulliullunilu arpalluni 
aallarluni. 
- Nukingerpallaarnak, utaqqilaarlutit, aappaata torlulaarpaa 
arpalerlunilu. 
Taamak Imminnut malersuullutik arpaqattaarput, 
ilaannili tasiorlutik pisuinnalersarlutik. Avissaarlutik ingerlasimagaangamik tikillutillu kunipallattaraat. Maanna 
Emilie nuannaalerpoq. „Immaqami ajunngilaq anaanaga 
pillugu oqaluttuarama", isumaliorpoq, oqiliallattutut 
misigigami. Tassa taamaattuassanerluni? Ikinngutitaarnerit tamaasa anaanami imminorsimanera oqaluttuarisarialiortariaqanngilaq, Eskild oqaqqippoq. 
- Taamaakkaluartoq massakkut iseqatigisinnaanngilarma, 
Emiliep akivaa, peqqutigisanili nassuianngilai nassuiarusunnagillu. 
Eskildip Emiliekkut qanoq ittumik najugaqarnerat eqqarsaatiginngisaannarpaa. 
Emilie kisiat eqqarsaatigilersimavaa, 
inequgalugulu kajungerigamiuk. Maanna angutinngulersimanerami 
arnat allatut isigilersimavai. Nukappiaraqatinilu 
arnanik eqqartuisarput, nakerisatik taagortarpaat 
imminnullu illaatigisarlutik. Ilinniartitsisortik arnaq 
inuusuttoq kajuminnarnerartarpaat, ilinniartitsisulli 
pallitassaanngillat. Tamanna nalunngilaat. Eskild isumaliorpoq 
atuaqatimi ilaat arnanik ilaqareersimasut. 
Namminerli naamik. Suli naamik. Naammagisariaqarpaa imminut eqqissisarluni . Ulluni kingullerni Emilielu sammilernertik immaqa innaqatigiinnermik kinguneqarumaartoq eqqarsaasersorfigisarpaa. Kisianni tamanna annertunerusumik eqqarsaatigerusunngilaa, taamak eqqarsassaguni Emiliemut kusanaallisaatitut isigigamiuk. Unnuk manna qiteqatigiittuaramik, siullermiusumillu kunillattaarsimallutik misiarsinnaanngilaq unnuk qanoq naassanersoq 
eqqarsaatigillattaaramiuk. 
Kisianni paasivaa Emilie assut mianersortoq. 
Ajunngilarmi. 
Tamanna angutinut tunniutiinnartuunnginneranik isumaqarsinnaavoq. 
Nalunngilaa nukappiaqqat arlallit qaninniartarsimagaluaraat, soorluli aalajangersimasumik soqutigisaqarnera malunnarsimanani. 
Frank malersuinerpaajusimagaluarpoq. 
Frank eqqaagamiuk illariarpoq 
Frankinnguakkuluk! 
- Sooq illarpit? Emiliep aperaa. 
- Suunngitsoruna eqqaagiga, illarlunilu nangippoq: - Suna 
tamarmi quianarpoq. 
- Eqqumiipputimmi illit, aappaata ileqimisaartorluni 
pivaa. 
Eskildip siuarsimalluni ingerlanermini Emilie eqqarsaatigiuarpaa. 
Sumiluunniit angutinik ingerlaqateqartillugu 
takunngisaannarsimavaa. Gittelu qimanneq ajungajapput. 
Massakkut Gitte Piitamut silaqanngilaq. Piitaq Gittelu 
eqqaagamigit qungujuppoq. Siuarpallaarsimaqigami 
kingumut qiviarami takuaa Emilie kinguangaatsiarsimasoq. 
Emiliemut angutsiilluni arriitsumik kinguporsorluni ingerlavoq. 
Tikilermani unippoq, tuiisigullu illuttut tigullugu 
isaasigut isigeqqissaarpaa. 
Emiliep eqqumiigalugu aperaa: - Suit? 
- Eqqarsarpunga, akivaa. 
- Qanoq? Aappaa tupigusuppaluttuarluni nangippoq. 
Eskildip qanillilluariarlugu tuiisigut suli tigummillugu 
aperaa: - Angummik ilaqarnikuuit? 
Emilie Eskildip assai tuiminit peerseriarlugit ajaasarlugu 
sorraappalulluni akivoq: - Sianiitsorsuaq! Qanoq angummik 
ilaqarsinnaavunga? Sooq taamak aperivit? 
Eskildip tuini kiviimeriarlugit akivoq: - Nalunaqimmat. 
Emiliep qanillisariarlugu sallaatsumik oqarfigaa: - Uanga 
aalajangernikuuvunga uinikkuma aatsaat angummik 
ilaqarniarlunga. Aappilu qanilleqqillugu isaasigut 
isigiinnavillugu oqarfigaa: - Qaa, sooq taamak oqarpit? 
Immaqa illit arnamik ilaqareeravit? 
Eskildip Emiliep assai tigullugit isigilluarlugu oqarfigaa: 
- Naamik, uanga aamma arnamik suli ilaqarsimanngilanga, 
maangaannarlu isigaluni nangippoq: 
- Uangattaaq aatsaat katikkuma arnamik ilaqarumaarpunga. 
Sila pitsaavallaarunnaarluni nillertissimavoq, Emilielu 
atisakilluni qiiakujummat eqilluarsimallutik ingerlaqqipput. 
Atequtaami ullumikkut inuusuttut atortagaattut uppatai 
qiteqqutiinnarlugit takissuseqarpoq. Maanna uunnasserniarluni 
Eskildimut milugutivissimavoq. 

KAPITALI 13.

Høje Gladsaxe kiisamiuna tikileraat. Aa, qujanaq. Illorsuit 
15-inik quleriinnillit tallimaasut tassaniipput, allallu pukkinnerusut. 
Qiterliit portusuut ilaannut iseramik elevatorimut 
iserput. Iseramik qummukarnissamut toortaata 
atunngilaat, nikuiinnarlutilli eqissimallutik uninngapput. 
- Angerlaqatigiinnannga, Eskild oqarpoq, - nipaarsaarutta 
angajoqqaakka itertinnavianngilagut. Inera ataaniippoq, angajoqqaakkalu qulaani sinittarlutik, tamatuma nalaani iternavianngillat. 
- Naamik, uanga pisoqqissinnaanngilluinnarpunga! 
Emilie assut aalajangersimarpalulluni akivoq. 
- Sikkileqarputit, uanga aquttunga illit tunuani issiasinnaavutit 
ajornavianngilaq, tamatuma nalaani inoqarneq 
ajorami annilaanganartoqanngilaq. 
- Aneqqinneq saperpunga, akivaa. 
- Massakkut avissaarsinnaanngilagut, aappaa suli ilungersoraluarpoq. 
- Allatut ajornaqaaq, avissaartariaqarpugut, Emilie pisassaanngilaq. 
Tassanngaannaq elevatori qummut aallarpoq. Ammukarniartoqarsimavoq. 
Qullangaatsiaannarlutik inuit nuannaartut 
nipaat tusaavaat. Qullerpaallu ilaannut unipput. 
Elevatorip matua mapperamikku takuaat inuit nuannaarpasillutik 
pulaarfigisimasatik qutsavigalugit inuulluaqqugaat. 
- Unnuup nuannernera assissaqanngilaq, oqartoqarpaluppoq. 
- Qujanaq aggerassi, unnuup nuannerneranut ilississaaq peqqutaaqataavusi, qujanaq, qujanaq ... 
- Aarh, inulik! Elevatorimik mappiisoq Emiliekkut 
takugamigit oqarpoq. - Tamatta inissaqarnerluta? Tattoqikkaluarutta 
soqutaanngilaq, aa pitsaaginnassaaq, angut 
aalakuuataavinnguatsiartoq arnamut oqarpoq. - Imaallaat 
eqitaarluassavakkit, arnaq eqillugulu oqarpoq. Arnap 
iluarerpasillugu illaatigaa. 
- Sumunnarpisi? Qummut ammulluunniit? Ilaata Emiliekkut 
aperai. Eskildip akunnattuungaatsiarluni akissutaa 
paasinarpianngilaq: - Ammut, qummut, aa, ammukarussi 
ajunngilaq aamma uagut ammukassaagut ... Ilaasut 
illalerput. 
- Inuusuttut piffissaqaqaat, arnaq illarluni oqarpoq. 
Qummut ammut tamarmik assigiipput, Emilie Eskildilu 
teqeqqumi allaanngillat morsuffissarsiortut, tassali peqqusiileqingaaramik. 
- Arlaannut niunianngilasi? Arlaata qinngasaarerpalulluni 
aperai. Aperisai ileqimisaartuinnarput. Ammukaqataat 
ikeqqammertut nipanginngillat. Elevatorip ilua imigassarsunnilerpoq. 
Anigamik ilaata kingumut qiviarluni Emiliekkut 
oqarfigai: - Nuannaarluarniarisi, elevatorerluni 
nuanneqaaq. Ilaat assut illarlutik tarripput. 
Tarrimmata Emiliekkut Eskildilu elevatorimut iseqqikkamik 
illakulullutik natermut ingipput. Aasiit Eskildip 
Emilie kunippaa oqarfigalugulu: - Mosekkut ingerlatilluta 
oqaasera suli akinngilat! 
- Oqaatsitit amerlaqimmata suna pinerit naluara, akivaa. 
- Aperigakkit 'asavinga?' oqaaseqarnak niaqqunnik 
anngaavutit. Tassa kisimi. 
Emilie anngaajutigaluni qungujulluni oqarpoq: 
- Kinami asaqqajarakku? 
- Asavakkit! 
- Eskild iluarusuppalulluni qungujuppoq, kaasarfimminiillu allaat tigugamiuk iikkamut titartaalerluni. 
- Iigaq titartaaffiusimagami allattuiffiusimallunilu soqutaanngimmat 
uanga assut pingaarutilimmik titartaaniarpunga, 
oqarpoq, peqqissaaqalunilu uummataasaq titartalerlugu. 
Uummataasaq titartaramiuk suluusartai illugiisillugit 
peqqissaaqaluni E-mik allappai. Qungujullunilu Emilie 
qiviarlugu oqarpoq: - Emilie aamma Eskild. 
Taava qeqqanut 'asanninnerup qarsua' titartarpaa, Emilielu 
qiviaramiuk saamasumik oqarluni: 
- Takuat, Emiliep Eskild asavaa. 
Emiliep qungujulluni akivaa: - Titartakkat kusanarpianngilaq, 
uanga kusanarnerusumik titartaasinnaavunga, 
takussavat! Allaat tigullugu assut peqqissaarluni titartaalerpoq. 
Soorunami kusanaqaaq. Aappi ajugaasimaarpaluilluni 
qiviarpaa. 
- Ilaa kusanaq! 
Eskildip qungujoriarluni niaqqi uertillugu aappi isigalugu 
oqarfigaa: 
- Illimmi titartaallaqqissuullutillu allallaqqissuugavit 
tupinnanngilaq. Kisianni uanga aamma siullermernit kusanarnerusumik 
titartaasinnaavunga, allareerpat 'Emiliep 
Eskildi asavaa,' kunilaarniannga! Tuaviinnaq kunipput 
Eskildilu titartaaqqilerpoq. Maannakkut peqqissaarnerulluni. 
Ilami sanaava siullermernit kusanarneruvoq. 
- Uanga aamma mikisuarakasimmik kusanartumik titartaasinnaavunga, 
Emilie oqarpoq aallartillunilu. Mikisuaraaqqamik uummataasaliorpoq, suunerali ersarippoq. 
Eskildillu ilaarlugu ilungersuilluni mikisuaqqamik sananialerpoq. 
Tamaalillutik ajugaaniuteqattaarput. Ilaat pinnerpianngitsut, 
tamatigulli Emiliep sanaavi kusanarnerulaartaraat. 
Titartakkatik illaatigeruttoraat elevatori aasiit 
qummut aallaqaaq. Aasiit ammukarniartoqarsimavoq. 
- Nalunaaqutaq pingasunngorpoq, Emilie tupaallalluni 
oqarpoq. 
Elevatori qummut aallarmat nikuipput, iluasaarniavillutillu 
immikkuulaarlutik inissipput. Sumilluunniit pasillerneqassanngillat. 
Emiliekkut inigisaata aterpiaanut unipput. 
Unimmata elevatorip matua erngiinnaq mapperneqanngilaq. 
Mappermat angutit marluk oqaluuttut takuaat. 
Aappaa matup mappersimasup killinganiippoq 
aappaalu anillaqqalluni. Taanna aappminut oqarpoq: 
- Kattorna iseqqissaanga cigaretisiniariarlunga, hej så 
længe! 
Aalakuunnguatsiarput, oqqarloqattaarpummi, isertullu 
anernerata elevatorip ilua imigassarsunnimik silaannalussitippaa. 
Matua matugamiuk inuusuttut nikorfasut 
aperai: 
- Ammukarpisi? 
Angerpaat. 
Emilie kisiat isigalugu aperaaq: - Festerassi? Tassami 
ukiusi taamaaliornissamut naleqqummata. Eskildilu qiviarlugu 
oqarpoq: - Niviarsiaq taamak pinnertigisoq paarissallugu 
sapinngilatit? 
Akinagu Eskildikkut Emilielu imminnut qanillipput. 
Eskild nipeqarpianngitsumik angerpoq, alarlugulu. Angutip 
Emilie isigiuarpaa. 
- Ersinaq, animmat Emilie oqarpoq. 
- Quiananngivippoq, aappaata akivaa. 
- Uangaannavillu isigalunga, Emilie nuannaarnani 
oqarpoq. 
- Inigisassi ataaniittut nalunngiligit? Taakkua pulaartigisimassavaat, 
Eskild oqarpoq. 
- Qanikannersukkut nutaanik atitsinnut nuuttoqartoq 
tusarpara, kisianni suli takunnginnakkit naluakka, Emiliep 
akivaa nangillunilu. - Qaami uanga iseriartuinnarniarlanga 
illillu angerlarlutit. 
- Aa, qimakkusunngikkaluaqaakkit, cigaretisiniarsimaguni 
takkutinngikkallassaaq, taamak oqarlunilu Emilie 
eqerujussuarlugu kunippaa, oqarfigaalu erseqqunagu, imminerminnut 
iserpat aatsaat qimakkumaaramiuk, angussuup 
taassuma takoqqinnavianngimmagu. 
Sulili utaqqingaanngitsut angut taanna takkuteqqereerpoq. 
- Arraa, elevatorimi najugaqarpisi? Illarluni 
aperaaq. Niaqquminik anngaalluni nangippoq: 
- Aatsaat taamak, illarluni Emilie kisiat isigalugu, taanna 
Eskildimut attuussimaniavissorluni alarsimajuartoq. 
Qummukaramik ikiffimmigut niuvoq. Anillannerminili 
elevatorip matua ammatikkallarpaa, Emilielu isigalugu 
oqarluni: - Takoqqissaagut! . 
- Nalunnginnakku? Eskildip annilaarluni aperaa. 
- Naamerluinnaq, aatsaarluinnaq takuara. Ersilerpunga. 
Qummukalaaginnarlanga uagutsinnullu iserlunga, taava 
takoqqissanngilara ... 
Emilie suli oqalunniartoq elevatori ammut aallarpoq. 
Naqqanullu pigamik takuaat aappariit utoqqasaat Emiliemik 
ilisarsilluinnartut qummukarniarlutik utaqqisut. Tassa 
Emiliekkut qulaanni inillit. 
- Aa, Emilie go'da', immaqa go'aften immaqaluunniit 
go'morn' tulluarneruvoq. Festerassi? Ilissimi inuusuttunnguit 
unnuaqartariaqanngilasi, uagorsuilli utoqqaat nalunaaqutaq 
sisamanngulersoq suli anisimaajusaarpugut. 
Ilaanni arfininngornikkut nallukattartaratta, unnummut 
killeerukkaluaratta tupinnaqaaq. Usi, Emiliennguaq tusarpara 
soraarummeerluarsimasutit, pilluarit! Suli nipanginngitsoq 
taavaana niuffissaminnut apuullutik. 
- Emilie, niuffissat qaangertoorpiuk? Akinngitsorli nangippoq: 
- Go'nat go'nat, imaluunniit go'morn', tarrillutillu. 
Elevatori matummat Emiliekkut Eskildilu imminnut 
qiviarlutik illarput. Ataatsikkungajallu oqarlutik: 
- Malugisimaalaavippoq! Tassa taanna arnaq uannut 
inussiarnertuarlunilu pitsaasartoq. Tassani ineqartuartut 
isumaliortaraluarpunga unnukkut anineq ajortut. 
- Imaallaammi nuannaartunik naapitaqaratta nuannaalerputit, 
ilaa Emilie? 
Eskildip eqillugu imminut tagiutiutigalugu oqarpoq. 
- Kisianni uanga ersivunga, taanna angussuaq naapeqqeqinagakku 
ersilerpunga, ajorpoq. Ilumut ajorpoq! Emilie 
kiinarluummerujussuarluni oqarpoq. 
- Aa, takoqqittariaqanngilat, pulaaginnartoruna, aqagu 
angerlareersoq makissaatit. Kingornalu takoqqittariaqanngilat, 
Eskildi tuppallersaavoq. 
- Taannami oqaasia 'takoqqissaagut' ersigaara. 
- Immaqa arnat inequgisani tamaasa taamak oqarfigisarpai, 
puigoruk! Akivaa. 
- Immaqa ataatama nalunngisaa? Emilie oqarpoq. 
- Ataatavit nalunngisarippagu sooq ersigissaviuk? 
Eskildip akivaa. 
- Ilumoortumik oqarputit kisianni ..., tassalu oqaqqinneq 
sapilerluni, angutaatami pissusaa Eskildip nalulluinnarmagu. 
Aamma oqaluttuukkusunngilaa. Qiiaammerujussuarluni 
oqarpoq: 
- Immaqa anaanagigaluannik nalunnginnittoq! 
Taamak eqqarsalerami sajulerpoq. Eskildimummi unnuk manna anaanagigaluami qanoq toqusimanera oqaluttuarereerpaa, taamaattumillu taamak oqarsinnaasoraaq: 
- Immaqa uanga nalusannik ilisimasaqarpoq. Anertikkalerpoq 
qasuallaaqigamili qiasinnaanngilaq nilliimiinnartarlunilu. 
- Suna ilisimassagamiuk? Aappaata aperaa. 
- Naluara. 
- Taamaappammi eqqissiniarit! 
- Tassa ajortoq! 
- Suna? 
- Inuunera tamaat anaanama imminornerata malersussanerlunga? 
- Taamaassanngilaq. Massakkununa qasugavit angullu taanna ersigigakku taamatut eqqarsalersutit. Eqqarsaatinik ajortunik. Akiorniarniakkit! Takussavat aqagu naapeqqikkutta nuannaassaagut. Ilaa isumaqatigiippugut aqagu ualikkut sikkilissalluta? Gitte Piitarlu ilagalugit? Nuannissaqaaq. 
Qanoruna isumaqatigiittugut? Bagsværdsøp eqqaani? 
- Taamaannguatsiarpoq. Maanna qasuvunga avissaaginnarniarta, 
Emilie nikallungarpasilluni oqarpoq. 
- Uanga aamma qasulaarpunga, angerlassaanga, Eskild 
oqarpoq, Emilielu tungiminut saatsillugu eqissimallugu 
sinilluaqqunialerlugu. 
- Aatsaat isivikkuma atissaatit! Emiliep naalakkerpaa. 
- Uppernarsaavunga, Eskild taamatut oqarami assammi 
inuai marluk qullarpai. 
- Aqagu takoqqissaagut, imminnut oqarfigipput. 
Emiliep nipaarsaartorujussuulluni matuersaatini matumut 
ikkuppaa, assut annilaangalluni ilani iterteqinagamigit. 
Pingaartumik isumaliorpoq angunni itissasoq. 
Skuuni peereersimavai tigummiarlugillu. Matu mappermat 
nipeqanngivilluni tunummut qiviarpoq, takuniarlugu 
Eskild suli uninnganersoq. Tassami, soorlu neriorsuisoq. Imminnut qungujullutik qiviarput, qanitillu tikiminnik 
asserlugit. Emiliep arriitsuararsuarmik matu matulluarpaa. 
Sumilluunniit perpallalaarnermik tusarsaasoqanngilaq, 
itertitaqarsimanngilaq. Arriitsuararsuarmik 
inimi tungaanut kimmini siulliutillugit tummartarluni 
ingerlavoq, unilaartarlunilu. Jane nalaasaarfimmi sinittoq 
saneqquppaa, aamma itinngilaq. Iniminnut iserpoq, matualu 
nipeqanngivissumik matullugu. Malugaa assut imerusulluni. 
Soorunami nalunaaquttap akunnerpassui iisaqaratillu 
imersimannginnamik. Aatsaat iserami imerusunnini 
malugaa. Siullermilli nalunaaqutaaqqani peerlugu, 
nerriveeqqap qaavanut ilivaa. 

KAPITALI 14.

Uffarfimmut nipaarsaavilluni iserpoq, imeqqaarniarpormi. 
Erngup kuunnipalaarsua aamma nipeqanngilluinnarsinnaanngilaq. 
Atagumi. Siornatigut misilereersimavaa. Arriitsumik 
kuutsillugu ilaanni siggakujulaartumik nipeqartarpoq, 
taamaammat sakkortulaartumik kuutsillugu ajunnginnerussagunarpoq. 
Isernermini itertitaqannginnami, 
ilimaginngilaa erngup kuunnerata itissutaanissaa. Akunnattumik 
sakkortusillugu kuutsilerpaa. Perpalunnera suami tassa. Assani erngusiullugit imilerpoq. Taannaqa imilerpoq, 
imilerpoq, qaqugu naammatsissava? Kiisami 
naammatsittutut misigigami, aamma misigilerpoq nipilaalimmik 
nilliimilluni: - Aah! Sunaana, soorlu perpallattoqartoq. 
Naamik, immaqaana nammineq nipiliornerminit. 
Annilaanganermik, illorsuarlu massakkut nipaarulluinnarsimammat 
suunngitsut tusaasorinarsisimapput. 
Naammatsilluni imereerami assani asalerpai, ilami ippassimammata. 
Soorluluunniimmi nipeqqaaluttut. Kisianni 
erminnianngilaq, merseraa. Tuaviorluni innarniarpoq, 
isumaliorporlu immaqa tulluaraniluunniit sinilissalluni. 
Aah, aatsaat taamak qipimmut poortuutissaaq. Arriitsumik 
tunulluni inimi tungaanut qiviarami matup killingani 
inuk nikorfasoq takusoraa, angut. Silakilliornerpoq? 
Naagga, angutaa matup killingani qeqarpoq, annoqaaq 
asingallunilu. 
Erik oqalulerami nipaa sajuusappoq: - Qanoq taamak 
kingusitsigisumi angerlarsinnaavit? Nalunaaqutaq qassinngornersoq 
nalunngiliuk? 
- Aap, nalunngilara. Sisamat qaangilaarpaa. Oqarnikuuvusi unnuk manna kingusinaarlunga angerlaruma soqutaanngitsoq, 
akivaa. 
- Oqanngilagut ullaakkut aatsaat angerlassasutit. 
- Naamik tusaanianngilakkit, qatsuppara nuannaariarnikka 
tamatigut naveersinnermik naggaserneqartarmata. 
Emilie qiasunnguummerluni atisaajarnialerpoq. Angutaatali 
uneqquaa oqarfigalugulu: 
- Angummik ilaqarsimavutit! Kanngusunniarit taamak 
inuusutsigalutit! 
- Naamerluinnaq, angummik ilaqanngilanga! Illit kisivit 
kanngunarputit taamatut isumalioravit! Emilie qiaasarluni 
torlulaarluni akivoq. 
- Soormi atisatit taamaappat? Eqitikujullutik suarsunnik 
ulikkaarput, tassa nalasimagavit allatut paasisassaanngilaq! 
Emiliep angunni ornippaa, saarpiaanullu pigami 
torlulaarlugu: 
- Angummik ilaqarsimagaluaruma sussagakku? Uattut 
ukiullit amerlanerit angutinik ilaqartareerput, nipittorlunilu 
nangippoq: 
- Tusaasinnaasunik siuteqaruit tusaagit, unnummut angummik 
ilaqanngilanga aamma ilaqanngisaannarsimavunga! 
- Upperisoraat? Kalaallit arnat nalunngilakka. Nalunngilara 
qanoq sallullaqqitsigisut! Emiliep oqaatsit taamaattut 
tusaraluarlugit kamaammerpoq: 
- Immaqaana illit anaanaga toqukkit! Toquneranut illit 
pisuusimavutit. Assigaa illit toqukkit! Eriup kamangaarami 
panni isariaraluarpaa, illikarmalli talia silaannarmi erfarujussuaannarpoq. 
- Ukorsiiaa, silaqaraluarpisi? Illorsuaq tamaat itertilerparsi! 
Massakkorluinnaq nipangeritsi, suli oqaasissaqarussi 
aqagu nangikkumaarparsi! Anette anillalluni akuliuppoq. 
- Tusaassagaluarpat una niviaaluk! Toqutsisuusutut 
pasillerpaanga ... 
Paatsiveqarpasinnani Erik oqarpoq, nangillunilu panini 
oqarfigaa: - Inunnut allanut taamak oqartarsimaguit 
ilumoorlunga oqarfigissavakkit, oqaatsitit eqqartuussisutigoorlugit 
aaqqittariaqassasut nalunngilara! Sajulluni oqaatsini 
naavai. 
Emilie siniffimminut igiusaannarluni isussungajalluni 
akivoq: - Allanut taamatut oqarsimanngilanga. Kisianni 
maanna taamatut isumaliortalerpunga. 
Oqaasissaaruppoq, qarnga panerpoq. Qasunermik oqaatsimik 
ataatsimilluunniit anitsisinnaanngilaq. Angunni Anettelu qimaguppaluttut tusaavai, angummilu oqarpallannera ersarissumik tusaavaa: 
- Angaarsuata eqqunngitsunik oqaluullugu aserorniarsimavaatigut 
... 
- Qassuma oqaasii soqutigeqinagit, iluanngilaq, imersimavoq, 
unnuaq tamaat pilukkassimapput alaruk! Maanna 
sininniarniarta, Anette oqarpallappoq. 
- Aqagu anisinneqassanngilaq! Nipangersimarpalulaariarluni 
nangippallappoq: 
- Angumminngooq ilaqanngilaq. Kiamitaavami upperissammani, 
atisani ima ittut! 
Tassalu inimi uninngalaariarlutik sinittarfimminnut 
iserpallallutik. 
„Immaqa cigaretitorlutik," Emiliep soqutiginagit isumaliorpoq. 
Suna tamarmi nipaaruppoq. Emilieluunniit qianngilaq, 
nukissaqanngilaq, isumaliorporli illumi uninngasinnaajunnaarluni. 
Anisariaqarpoq. 
Taamak isumalioriarami Emilie assut nukittuallalluni 
nikuippoq, angunni Anettelu innarpaloreermata sumik 
tigusaqarani iniminit anivoq. 
Nipaarsaanngivilluni silarliup matua ammaramiuk 
matu silarleq ammapallariarlugu nipaarsaanngivilluni 
matu matupiluujutigalugu anivoq. Elevatorernani majuartarfitsigut 
aterniarpoq. Eskildilu titartakkatik takoqqinnianngilai. 
Angummi malinnavianngimmani arriitsumik 
aterpoq. Malinninniassagaluarpat Anettep illorsuarmiunut 
kamaannertik takutikkusunnagu unitsissavaa. Anette pitsaaniarusuttuugami 
ilaanneeriarluni Emilie angutaanut 
iluaqusertarpaa. Ataatannguakkulua qanoruna ittoq? 
Soormitaavaana ataatatut allatut inngitsoq? Imaluunniit 
angutit tamarmik taamaannerlutik? Angutinik allanik ilisarisimasaqannginnami 
akissutissaa naluaa. 
Arriitsumik aterpoq. Sumunnassalluni nalugamiuk nukinngutissaqanngilaq. 
Angunnilu oqqannerminni aqqalussi 
Janelu itertut eqqaavai. Aqqalussi qiarusaartoq soqutiginngeqalugu 
tusarnaarsimavaa. Jane eqqumarpalukkami 
nalaasaarfimmi assakallaqattaarpaluttarpoq anersaaruluppaluttarlunilu. 
Oqaaseqanngilaq, aamma taanna soqutaanngilaq. 
Qamuuna Emilie qungujuppoq. Qularinngivippaa 
Janep angummik ilaqareersimanissaa. Namminerminiit 
inersimarpalaarnerujussuuvoq. 
Eqqaavaa taamani nammineq apersortikkami Jane 
ukiakkulli apersortereersoq qanoq inersimarpalaareertigisoq. 
Kjolialuunniit eqqaamavaa soorlu inersimavissup 
kjolerigaa. Janelu nuannariinngillat. Tamanna tamarmik 
malugisimavaat, uffa massakkut inersimasunngornerminni 
meeraanermisulli oqqatikujussaaraluarlutik. Meeraallutik 
taamaattarnerat ilaasa soqutigisarsimanngilaat. Maanna 
allaavoq. Oqaloqatigiissutissaqanngitsutut illutik issiaqatigiittarput. 
Eskild angerlamut apuunnerluni? Ilaana apuuteriissaaq. 
Aqquserngata normua eqqaamannginnamiuk ornissinnaanngilaa. 
Inersimasunngoramimi pulaarsimanngisaannarpai. 
Tulliani arfininngorpat Eskildimi festertussaapput. 
Massakkorpiaq festernissamik nakerisaqanngilluinnarpoq. 

KAPITALI 15.

Silamut anillakkami qiiaammertorujussuuvoq. Ajoqaaq 
siallersimammat. Oqorsaateqanngilluinnarpoq, unnummut 
atisarisani, bluseq atequllu naatsuararsuaq kisiisa atorpai. 
Qujanaqaarmi blusia saakkaluarluni takisuunik taleqarmat. 
Assani blusimi atsipaavinut manguppai. Sumunnassaanga? 
Majuartarfikkut atertilluni eqqaagaluarpaa imminnut 
matuersaat tigusimanagu, utersinnaanngilarli. 
Aamma sussa! Aqagu inuit tamarmik eqqumalereerpata 
angerlarumaarpunga. Angerlassaangami allatut ajornaqaaq. 
Massakkummi? Gittekkunnut sikkileruma? Aa, usi, 
Gitte Mikkelikkunniillutik, assut pissangalluni oqarpoq, 
Piitaq angerlaqatigissamaarlugu. Gitte immisulli suli angummik 
ilaqarsimanngilaq. Tamanna nalunngilaa, tamakkunatigut 
imminnut isertugaqannginnamik. Immaqa 
unnummut Gittekkut Piitarlu innaqatigiipput. Ajunngilaq. 
Gitte arnatut allatulli ippoq. Namminerli allaavoq. 
Aqqaneq-marlunnilli ukioqarluni aalajangerpoq aatsaat 
katikkuni angummik ilaqarumaarluni. Gitte tamatuminnga 
oqaluttuuppaa. Taamani angutip aalakoortup anaanagigaluami toqunera oqaluttuarimmagu, angussuullu taassuma anaanagigaluamisut inuuneqaqqunani oqaluummani Gitte oqaluttuuppaa. Angut taanna eqqaagaangamiuk 
qinngarinermik meriannguummertarpoq. Aali angummi 
kammalaataa. Ilaanni upperiunnaartarpaa Gitte oqartarmat 
aalakoorami piumasaannarminik oqalussinnaasoq. 
Maannali upernaaq manna angaaminik naapitsinermigut, 
aammalu angaami angummilu torsuusaaqqami oqqannerisigut 
tamanna uppernarsivippaa. Ilumoornerluni taamani angaava aalakoortoq? Qasseriarluni taamatut imminut 
aperisarsimavoq. Immaqami aalakoorsimammat Anettep 
oqarfigisimavaa, „kalaallimik aalakoortumik isersimasoqassanngilagut". 
Angaani Ole aalakoorsimasutut eqqarsaatigisinnaanngilaa. 
Kisianni tassa aalakoorsimavoq. Immaqaluunniit 
Anettep aalakuunngikkaluartoq aneqqunermik 
taamatut oqarfigisimagaa. Emilie neriuppoq taamaassimassasoq. 
Angaani ajunngitsumik eqqaarusuppaa, uffa 
Kalaallit Nunaaliassaguni taakkunaniinniarani oqarsimagaluarluni. 
Massakkorpiaq angaaminut kipiliummertorujussuuvoq. 
Soorluluunniit assaasa oqornerat malugigaat. 
Eqqarsaatiginngivillugu misigaaq assani eqissimallugit, 
kissarnerat immaqa maluginiarlugu? Taamani angaami qarnganit anaanami inuunera alianartoq, qanorlu naasimanersoq tusaramigit aalajangersimavoq nammineq ajunngitsumik inuuniarsarissalluni, ajutoorumananilu aatsaat uinikkuni angummik ilaqarumaarluni. Gittep tamakku 
nalunngilai. 
Eqqarsarusaarnermini maluginngitsoorpaa ingerlangaatsiareersimalluni. 
Takulerpaa unnuaq aqqutigisimasamikkut 
Mosekkut ingerlalersimalluni. Sumunnassagaluaramimi? 
Ajoqaaq nalunaaqutaaqqaniluunniit tigusimannginnamiuk. 
Naatsorsorsinnaavaali tallimanngungajalissasoq. 
Akunnerup ataatsip missaa qaangiuppat iffiaarniarfik 
ammareersimassaaq, tassanilu sulisut nalunnginnamigit 
uunnasserfigisinnaavai imeruersarfigalugillu. 
Qiulerpallaassanngikkuni tuaviusukaartariaqarpoq. 
Sialualaarnerali qinngarnaq sakkortusiartorpoq, Emilielu masalerpoq. Orpissuup ataanut nittarsiillugu qeqqippoq. 
Ataguaasiit tassanngaannaq nittassaaq, imminut tuppallersarpoq. 
Eqqarsaatai ungasissorsuarmiipput. 
Massakkorpiaq aalajangerpoq angaaminut allanniarluni 
Kalaallit Nunaaliarnini akilerniarpagu assut qujalluni 
iluarissallugu. Sumi najugaqartoq naluaa. Kisianni paasiniarneq ajornassanngilaq. Namminermi paasisai naapertorlugit 
aalisartorsuuvoq nalunnginneqarluartoq. Kalaallit 
Illuutaanni ilisimaneqarsinnaavoq, immaqaluunniit 
Hjemmestyrep allaffiani. Periarfissaqassaaq, akissutissaali 
sumut nassiuteqqussavaa? Imminerminnut nassiuteqqusinnaanngilaa. 
Kalaallit Nunaanniit allagarsigaluarpat angutaa 
alapernaalissaaq apersuilissallunilu. Eqqortorlu 
oqaatigigaluaruniuk kamangaassaaq aallaqqusinaviaranilu. 
Akissutaa Gittemut nassiuteqqussavaa. Nalunngilaa 
angaami angunni nuannarinngilluinnaraa, taamaattumillu 
akiniarpat akissutissaa ikinngutiginerpaasaminut nassiuteqquguniuk 
pitsaanerussaaq. 
Emilie pilersaarutitut aalajangikkani nuannaajallaatigalugu 
isumagissaalivippoq, ila tupinnaq! Siunissaq pissanganaq! 
Fynimukartinnatik allanniarpoq. Aamma iffiaarniarfimmi 
suleqqaalaarniarpoq. Taamammi aalajangersaasimavoq, 
qanorli sivisutigisumik tassani sulissalluni 
aalajangersimanngilaq. Aallaqqaammut feeriartumut 
taartaasussaavoq, taavalu nuannariguniuk iluarineqarunilu 
qaammat imaluunniit qaammatit arlallit sulissalluni. 
Aningaasarsiorusunnermilli oqarpoq qaammatit arlallit 
sulerusulluni. Kisianni tamakku allanngortinneq ajornassanngillat 
taamak pingaartigisumik pisoqassappat. Sulileruni 
erngerluni nalunaassaaq Kalaallit Nunaanniit tusagassaminik 
utaqqinerarluni, aallarnissamilu tungaanut sulisinnaalluni. 
Imaassinnaavoq angaava sivisuumik akinngitsoq 
aalisarluni aallarsimassaguni . Oqarpoq Danmarkiliallattaasarluni. 
Margrethe oqarfiginiarpaa angaani 
Danmarkimiittoq tusaraluaruniuk erngerluni kalerreqqulluni. 
Margrethe oqaloqatigillattaaleriaramiuk paasivaa 
assut kalaallit tungaannut ilisimasaqarluartoq. 
Emiliep angaani qanoq suleriaaseqarnersoq naluaa, 
naluaalu qanoq ilinniagaqarsimanersoq qanorlu ililluni pisoorsuanngorsimanersoq. 
Nalunngiinnarpaa aalisarnikkut 
pisuunngorsimasoq. Naluaa Ole meeqqat atuarfiata saniatigut 
atuaqqalaarsimasoq. Naluaa inuusunnerata nalaani 
atuarnermik soqutigisaqarpallaanngitsunut Kalaallit Nunaanni 
ilinniarfissat amerlanngitsut. Olellu atuarneq eqiagisarigaa 
sulilunneq kisiat soqutiginerusarlugu. Taamaammat 
angajoqqaavi oqartarsimapput Olep nukissuani 
assassorumatunersuanilu iluaqutigiumaarai. Sunaaffami. 
Atuarneq eqiagigaluarlugu kisitsineq sapinngilaa. 
Siullermik kisitsiseeqqat, ila ila kisitsiseeqqat. Pingaartumik 
mikisorsuulluni aalisartut sanasulluunniit suarsunnik 
ikiulussimallugit ooriminermik tunisissimagaangami kisitsisarsimavoq. 
Meeqqatut allatut atupallanneq ajorpai, 
arlaannulli toqqorlugit tigullattaarlugit kisittarpai, tullianilu 
oorisiguni ilanngullugit kisitseqqilissaaq. Tamanna angajoqqaavisa 
quiagalugulu nersualaarutigisarpaat. Eqiaginerpaasaa 
tassa allanneq. Taamaattumik sapinngikkaluarluni 
allanngisaannangajappoq. Suli apersortinnani atuarunnaaraangamik 
umiartortunut kiffakuluulluni ilaasalerpoq. 
Umiartorneq tassa nuannarisaa. 
Apersortereerluni umiartorusulermat angajoqqaavisa 
akueraat: 
- Inuit tamarmik nunamiuutaasinnaanngillat! Aallarniarli, 
Olep umiartorneq nuannarigamiuk umiartussaaq. 
Inuk nuannarisaminik sulialik kisimi pissarsisinnaavoq. 
Tassa angajoqqaavisa oqaasii. 
Olelu umiartulerpoq. Ilisimaneqanngilarli umiartornermi 
saniatigut kisitsinermut ilinniagaqarsimasoq. Inuttaata 
ilisimaqqissaanngilaa sumut atorumaarnerlugu. Soqutigigamiulli 
taamaaliorsimavoq. 
Aalisarnikkut sukaruttulerami pisariaqartutigut allattariaqartarpoq, 
sapinngisamik naannerpaanik. Kisitsisit 
eqqortuunissaat pingaarnerpaajutippai. 
Maanna eqqortumik aalisartorsuartut oqaatigineqartalerluni 
sulisumi ilaat allattorissallugu akissaqarpoq. Qallunaatut oqalunneq sapinngeqaa, ukiorpassuillu umiartorsimagami 
oqaatsit allattaaq ilikkalaavissorsimavai, maannalu 
tamanna iluaqutigisarsimavaa, sianiinaarneqarsinnaanani. 
Allagaannarnilli allanneq Olemut ungaseqaaq. 
Umiartuleramili ilaquttaminut allagai ikingaarmata qassiuneri 
kisissallugit ajornaateqanngilaq. Pingaartittuarsimavaali 
angajoqqaami uumaneranni tikeraartarnissaat. Ole 
tikikkaangat nuannertaqaaq, ilalu nassataqartaqaluni. 
Tamakku tamaasa Emiliennguup ilisimanngilai. Angaani 
allaffigiguniuk piaarnerpaamik akeqqulluni allassamaarpoq. 
Emilie sivisulaavissumik nittarsiilluni eqqarsaasersuutigaluni 
orpissuup ataaniissimavoq. Paasilerpaa siallerunnaarsimasoq, 
oqquisimaarfinilu qimallugu silaannarissumut 
anillappoq. Siallerunnaarsimagaluarluni nillermat ingerlaqqipallattariaqarpoq. 
Eqqarsaataali suli Kalaallit 
Nunaanniipput. 
Taamani Olekkut hoteliannut pulaaramigit eqqaamavaa 
Ole qatanngutiminik oqaluttuartoq. Eqqaamavaa angutinik 
arlalinnik qatannguteqarnerartoq, taakkulu sunik 
suliaqartut oqaluttuarigai. Kisianni taamani nammineq 
ittuukujulluni nuannaarpianngeriarami oqaasii iluamik 
tusarnaarsimanngilai. Ataasiinnaq eqqaamavaa, tassa 
nukkami ilaat ajoqiunerarmagu, oqaaseq kateket eqqumiiginermik 
puigunnginnamiuk. Suliaq taamaattoq suunersoq 
paaserusukkaluarlugu angaani apersussallugu ittoorisimavaa, 
immaqaluunniit apersornissani merserisimanerpaa? 
Taamani oqaaseqanngingajalluni eqqaamavaa. Eqqarsaatiginngilaa 
ilaquttami taakku kalaallit qanoq persuarsiutigitigaluni 
pulaartikkaanni. Naluaami. Aatsaat hotelimut 
qaaqqusaavoq, aatsaallu ilaquttaminit kalaaliusunit 
qaaqquneqarluni. Taamak pineqarneq ajorami oqaasissaqanngilaq. 
Sunaaffa tassani akisoorsuarmik tunissutisissalluni. Tunissutisineq taanna inuunerani pisut pingaarnerpaat 
ilagaat. 
Atorfik taanna 'ajoqi' eqqaallattaaginnaramiuk ullut 
ilaanni Margrethe naapikkamiuk apeqqutissaqarnerarluni 
oqarfigaa. Aatsaalliaa Margrethe piuminarpoq. 
- Ajoqi sunaana? Emiliep Margrethe aperaa. 
Margrethe illariarpoq oqarlunilu: - Sooq, ajoqinngorniarpit? 
Aperisaa aamma illariarpoq oqarlunilu: - Angaamagooq 
ilaat taamatut atorfeqarpoq, suuamitaava? 
- Ajoqi tassaavoq ilinniartitsisuullunilu palasiusaq. 
Imaappoq, palasiviunngilaq, seminariami atuarsimavoq 
sapaammilu naalagiartitsisarluni. Taava aamma atuarfimmi 
atuartitsisuuvoq, oqaluffimmilu pattattuusarluni, tassa 
organistiuvoq aamma. Atorfik pingaaruteqaqaaq, taamaattumik 
atorfilimmik angaaqarputit, taanna angaat uangattaaq 
nalunngilara. Pikkorissorsuarnik ilaqutaqarputit. 
Aamma taanna angaat piniallaqqissorsuuvoq, piffissaqaraangami 
uninngasinnaanngilaq. Nalunngeqaara. 
Margrethe ilisimasaqaqaaq, tamannalu Emiliemut qujanarpoq. 
- Sumi nunaqarpat? Kitaani tunumiluunniit? Apereqqippoq. 
- Kitaani nunaqarfinnguit alianaannerpaat ilaanni. 
Margrethe taamatut oqarami sivisulaartumik ukisivoq, 
soorlumi takorluugaqartoq. 
- Qujanaq, Emiliep Margrethe oqarfigaa qimannialerlugulu. 
Aappaatali unilaaqqullugu qinnuigaa. 
- Nunatsinni ilaquttatit tikeraassagaluarpatit. Aatsaat 
taamak nuannisaassagaluarputit. Ole, angaat takoqqippiuk? 
• 
- Naamik, isiginagu akivaa. Oqaluttuunnianngilaa. Kimulluunniit 
angummi angaamilu oqqannerat oqaluttuarisinnaanngilaa. 

KAPITALI 16.

Maanna ullaaralaannguami Utterslev Mosekkut ingerlatilluni Emiliep kalaallit ilaquttani eqqarsaatigalugit Margrethep angaaminik ajoqiusumik oqaluttuarnera eqqarsaatigilerpaa. 
Issiavik siumoramiuk ingiffigaa, tassani eqqissilluni 
angaakkuni ajoqikkut eqqarsaatiginiarlugit. 
Soorlu imminerminut naleqqutissasut. Angaa Oletut 
immaqa pisuujutiginngillat. Tassa sungiusimanassapput. 
Nunaqarfianngooq alianaaqateqanngitsoq, Margrethetuut. 
Tamanna eqqussaaq. Kalaallit Nunaaliaruni angaa Olekkunniilaariarluni 
taakkununngarniarpoq. Taakkunani ukiiniarpoq, 
immaqaluunniit ukiut arlallit. Kalaallisut oqalunneq 
ilinniassavaa. Tamanna ajornarnavianngilaq, nunaqarfigooq 
angisuujunngilaq. Qallunaatut puigornavianngilaq. 
Qularnanngitsumik angaava taanna qallunaatut 
oqaluttassaaq. Ilaanneeriarluni qallunaatut oqaluttariaqartassaaq. 
Ajoqaaq aqqa puigoramiuk. Olep taagaluarpaa, 
Aamma Margrethep taatsiaraa tusarpaa. Margrethemulli 
apeqqutiginianngilaa pilersaarutini pasitsaateqinammagit. 
Pilersaarutit nammineq kisimi pigalugit nuannerneruvoq. 
Siumut takorluugaasa Emilie nuannaajallatsippaat, taamak 
qiulertigigaluartoq. 
Ingerlaqqilerpoq. Uunnasserluni timini assamminik 
pattaqattaarpaa pississaartarlunilu. 
Sunami Kalaallit Nunaanni suliarissavaa? Sunngitsoorsinnaanngilaq. 
Arlaanni ikiortaalluni suliffissarsisinnaassaaq, 
angaakkuminilu najugaqarsinnaaguni ineqarnissani 
eqqarsaatigisariaqanngilaa. Tusartarpaa taavani inissaaleqisorpassuaqartoq. 
Namminerli inissiffigisinnaasaminik 
ilaqutaqarpoq. Emilie nuannaajallattaraaq. Ila kinatoruna 
oqaloqatiginiarliuk? Aasiit Jonas eqqaavaa. Soorlu taanna 
oqaloqatigisinnaassagaluarini namminermisut akutaammat. 
Oqarpormaanna angajoqqaani Kalaallit Nunaanni 
najugaqartuusut, namminerlu aasamut pisarnermisut tikeraassanerarluni. 
Qanoq taamaalluni nuannertigaa! Emilie 
tassataavannguummat nuannaajallattaqattaariarluni 
Jonas usoriummerlugu ajuusaalerujoq. Angajoqqaavi sumimitaava 
najugaqarpat? Angutaa sulerisuuamita? Jonas 
namminerminit angajulliungaatsiassaaq, 2. g-mimi atuarnerarpoq. 
Immaqa 18-inik, 19-inilluunniit ukioqarpoq, 
immaqaluunniimmi 20-it. Arnaateqarnerluni? Taamaaratarsinnaavoq. 
Kisianni marloriarluni takusarnerani arnamik 
ilaqarneq ajorpoq. Aammami sivikitsuinnarmik takusarpaa. 
Takuaa arnallu kalaallit assut nuannaannguatsiarlutik 
illartarlutillu oqaloqatigiittut. Soormitaavaana taamak 
qiteqatiginiartigigaani? 
„Inequnarputit, takoqqikkisa," - oqaasii taakkua eqqaamalluarpai. 
Immaqa angutit amerlasuut isumaqartinnagu 
arnanut taamatut oqartarput. Itinerusumik isumaqartinnagit. 
Aamma Jonasip annertunerusumik eqqarsaatiginagu 
taamatut oqarsimasinnaavoq. Namminermi angutinik 
ilisarisimasaqannginnermik tamakku naluai. Unnuk manna 
angummik qanillisaqarpoq, tassa Eskild. Aatsaarluinnaq 
kunissortippoq, Eskildilu assut nuannariillutik kunissuukkamik. 
Akunnattumik qungujuppoq. Maannakkorpiaq 
Eskild soorlu ungasilligini. Angunni kamaateriaramiuk, 
kalaallit eqqarlini takullatsiakkani tusakkanilu qanillerusullugit 
massakkorpiaq kisiisa eqqarsaatigilerpai. 
Qanorli ililluni tikissavai? Eqqaalerpaa maannakkut 
nammineq 16-iinnarnik ukioqarluni. Septembarimi 
17-inik ukioqalissaaq. Ukiamut Kalaallit Nunaaliarniaraluarpat 
angutaata Anettellu inertissavaat oqarlutillu taamak 
ukioqarami nammineq aalajangiisinnaanngitsoq. 
Aatsaat 18-inik ukioqaleruni. Aappaagu 18-inik ukioqalissaaq. 
Aammami aappaagu Kalaallit Nunaaliaruni ajornavianngilaq. 
Imaallaat ukiuunerani taavani pissutsit piareersarluni 
ilinniarujuussavai. 
Aasiit Jonas eqqaavaa. Taassuma qularnanngitsumik 
ilinniartissinnaavaani. Qanorli ililluni naapeqqissavaa? 
Kalaallit Illuutaannut ingerlaqqikkunnanngilaq, neriukkaluarluni 
tassani naapissinnaallugu. Eskild kalaallinik ilisarisimasaqannginnami 
Kalaallit Illuutaannut ingerlarusunnavianngilaq. 
Immaqa aamma Gittep tassunnarnissani kajumiginavianngilaa, 
taanna aamma kalaallinik ilisarisimasaqannginnami. 
Nalunaqaaq, Gitte piumasinnaavoq. 
- Piffissaqaruni, Emilie qungujuppoq Gittep Piitamut 
pilerisunnersua eqqaallugu. Piitarmi kusanarluni pikkoreqigami 
niviarsissanit arlalinnit pilerigineqartarpoq. Tamanna 
malunnartarpoq. Gitte aamma pinnerpoq pikkorillunilu. 
Taamaattumik Piitarlu tulluarput. Nammineq Eskild 
iluarinerpaavaa. Massakkorpiarli eqqaagamiuk ungasillisimasorujussuartut 
misigaa. Taaka eqqissilluni sinippoq. 
Naluaa Mosemi kiserrammi angalaartuni. Nalunngikkaluaruniuk 
orneqqajarpaani. Kisianni Eskildilu massakkorpiaq 
oqaloqatigiissutissaqanngillat. Eqqarsaatini tamarmik 
Kalaallit Nunaannut tunngammata. Eskildip paasisinnaanavianngilaani, 
atuaqataasalu, kialluunniimmi 
paasisinnaanavianngilaani. Tupinnanngilaq. Immaqa Gittep 
kisimi paasisinnaavaani, naak immaqa iternga tikillugu 
paasisinnaanavianngikkaluarluni. Atuaqatai tamarmik allaapput. 
Emiliep tamakku siornatigut eqqarsaatigingaartarsimanngilai, 
ikinngutimimi immisorluinnaq isigigaanni 
nalunnginnamiuk, ullulliuna kingulliit ilaquttami naapinnerisigut 
isummat nutaat pigilersimagini. Immaqa taamaattariaqarsimavoq. 
Naluaa. Unnuarlu manna, unnuapalaaq 
manna angunni Anettelu oqqakkamigit kingornagut isumaliorpoq inuunini allanngortariaqartoq. 18-inik 
ukioqalerlunilu qimassavai. Angaakkuni ajoqikkut ornissavai. 
18-inik ukioqaleruni akornuserneqarsinnaajunnaassaaq. 
Allaat ataataminit. Margrethe takorluuallappaa. 
Oqarpoq angaakkuni nunaqarfiit alianaannerpaat ilaanni 
nunaqartut. Margrethe taamatut oqarami kiinaa soorlu allanngulaartoq, 
maangaannarlu ukisilluni. Immaqa ilaanni nunaminut kipisasaraluarnerami? Takutinnaveersaarluguli? 
Naluaami. 
Ataatani aasiit eqqaavaa, soormitaavaana taamaattoq? 
Sivisulaartumik nuannaartillugu takusimanngilaa. Nuannaanngeqqajaanera soorlu anillaqqajaasoq. Immaqa inuusukkallarami 
nuannaartarsimavoq. Anaanagigaluani asasimagaluarnerlugu? 
Soormi asasimanngikkuniuk pisimavaa? 
Imaannerpa anaanaa asaneqannginnami imilersimasoq? 
Imertorsuanngortoq? Nallinnarsimaqaaq. Qanormi 
naalliussimatigigami inuunini allaat soqutigiunnaarlugu 
imminorsimavoq? 
Apeqquterpassuit tamakku akissutissaqartinnagit kimillu 
akineqarsinnaanerat nalullugu ullaanngortoq Emilie 
kisimiilluni Mosemi issiavimmi issiavoq, isumaq una aalajangiussimallugu: 
„Anaanannguasiga assigissanngilara, 
angutit imigassarlu mianersorfigissavakka!" 

KAPITALI 17.

Emilie tusaasaqalerpoq. Silami nipaalluinnartumi tusaalerpaa 
timmissat taseraalunni itertiterlutik ullaaq unnersiutigalugulusooq 
qarlortut. Ila nuanni! Aamma naalaarluariarami 
naratsit quaartorpalunnerat tusaalerpaa. Nuannaajallangaarluni 
nikuippoq taseqqallu eqqaannut ingerlalluni 
tikillugit naalaarniarlugit. Nipaarsaarluni ingerlagami 
unippoq, aqupillunilu naalaalerpoq. Tusarnit. Aaliuna 
nammineq alianartuinnarnik eqqarsaasersortoq. Nipinik 
allanik tusagassaqanngilaq, tassa uumasut iterartut 
nipaat kisimi. Uppertuugaluaruni oqassagaluarpoq: - Ullaaq 
Guutimut qujaniutigigaat. Uppernerlunili nalugamiuk 
taamatut oqarsinnaasorinngilaq. Isumaliuinnarpoq: „Iterluaramik 
nuannaartut." 
Namminertaaq nuannaalerluni ingerlaqqinnialerpoq. 
Nuannaaleriarami siunissani pissanganartoq eqqaallugu 
qiillaallalluni ingerlalerpoq, ilaanni pissillattaartarluni. 
Angaakkui taakku ajoqikkut qanormitaava ittumik illoqarpat? 
Uffarfeqarnerlutik? Qanormitaava ittumik aquittarfeqarpat? 
Emilie qungujuppoq. Soorunami suna tamarmi 
ajunngitsuussaaq. Tusartarpaa Kalaallit Nunaat nutarsarneqaqisoq. 
Qularnanngilaq angivallaanngitsumik 
qisummik sanaajusumik qalipaatigissumik illoqarput. Assilissani 
taamaattut takusarpai. Qanoq nuannertigissava! 
Kalaallit Nunaat eqqarsaatigiinnaleramiuk aasiit Jonas 
eqqaavaa. Immaqa Jonasip angaakkuni nalunngikkai, 
naapeqqissinnaasuugaluaruniuk apeqqutissaqaqaaq. Kalaallit 
Illuutaannut ingerlaqqissagaluaruni Gitte ilaserissavaa. 
Jonas isumaliussanngilaq kiserliortuusuni. Qungujuppoq. Qallunaavinnik ikinnguteqarnera takussavaa. Immaqa 
Jonas aamma qallunaavinnik ikinnguteqarpoq. 
Soorunami angut qiimasoq kusanartoq gymnasiamilu 
atuartoq taamaanngitsoornavianngilaq. Emiliep qularinngilaa 
Gittep aamma nuannarissagaa. Eskildimi? Unnummut 
Eskildimut oqarsimavoq asallugu. Kuneqattaarsimapput, 
elevatorimilu inuusuttut asanninneq pillugu assersuusiaralugit 
titartartagaat titartartaqattaarsimavaat. 
Massakkulli tamakkua eqqarsaatigisinnaanngilai Kalaallit 
Nunaannut tunnganngimmata. 
Qassinngorpamitaava? Isumaliorpoq. Immaqa tallimanngoreerpoq. 
Nalunaaqutaaqqani passimmioq atornagu 
puigorlugu qiviaraluaqaa. Usi angunni iniminut suli 
isinngitsoq peerpaa. Anileramilu tuaviungaarami puigorsimavaa. 
Maanna tallimat missaaniissaaq, immaqaluunniit 
qaangerpaa. Sisamanngoreersormi anivoq. Kattorna 
iffiaarniarfimmi sulisut suliartukaassapput. Annaffissai! 
Ataatakkumi iternissaata tungaanut. 
Utterslev Mosep immikkoortuata kujataatungaa kaajallalerpaa. 
Sivisuallaanngitsumik ingerlaguni aqqusineq tikissavaa, 
sangugunilu tassuunaqquulluni Høje Gladsaxemut 
ingerlassaaq. Tuavioruni akunnerup affaata missaa 
sinnilaaginnarlugu ingerlaguni Høje Gladsaxemut pissaaq. 
Iffiaarniarfik eqqaallugu qiimmaamivoq, aatsaat taamak 
immuttorlunilu iffiartussaaq! Ullaanngulersimammammi 
aatsaannguaq marloriarluni biilit aqqusinersuakkoorpaluttut 
tusaavai. Aamma ingerlaleqqaarluni sikkilinik saneqqunneqarpoq. 
Tassa takusatuai. 
Orpippassuaaqqat saneqqullugit ingerlavoq. Illuatungaa 
tatsip tungaanut ivigarippoq. Tatsip killingani ivigarsuit 
takisuut naasimapput. Tamakku akunneri imarasaartaramik 
navianarput, aqqutiginissaallu inerteqqutaallutik. 
Emilie tatsip tungaanut isigaluni ingerlavoq. Taamaalluni 
illuatungaanut qiviarluni inuk issiavimmi issiasoq takullugu 
tupaallappoq. Angutaasorlu takugamiuk annilaarpoq. 
Saneqqutivinniarnagu avaqqunniarluguli ammut sanguvoq, 
avuunangaaq tuaviinnaq qaangipallanniarlugu. 
Ersilerpoq, qiviarnerlu sapilerlugu. Takuaali nikuittoq 
tungiminullu ingerlalersoq. Uummatini tilleriasaalingaarmat 
soorluluunniit anersaanngitsuungajalluni. Qiviarpiarnagulu 
paasivaa tassaasoq angut taanna elevatorimi oqartoq: 
„Takoqqissaagut". Arpariaraluarpoq, angussuulli taliatigut 
tigullugu anernini imigassarsunneqisoq kiinaa attungajallugu 
oqarfigaa: 
- Uumaannguaraa qiulerputit uunnassertariaqarputit. 
- Iperannga! Emilie torlulaarpoq peernialeraluarlunilu. 
- Iperassanngilakkit. Qiulingaaravit sajupputit. Aajuna 
kavaajara atiuk! Taamak oqarluni kavaajaq qaamasoq ipilik 
atiteriaraluarpaa. Emilielli tunummut nakkartippaa. 
- Qiulinngilanga, iperannga! Suli peerniaraluarluni nipitoorsuarmik 
oqaqqippoq, eqqanilu inussiorluni qineraluarpaa. 
Sunali inuk? 
- Massakkorpiaq uunnassinngikkuit napparsimalersinnaavutit. 
Biilera kialaartoq uaneralaannguamiippoq, tassani 
uunnasseqqaarlutit ingerlaqqissaatit. 
Emilie qianngujoorluni nillialerpoq, neriulluni tusaaneqaruni 
uannga angummit peersinneqarluni ikiorneqarsinnaassalluni. 
Tusaaneqanngilarli. 
- Sussagamma uunnassertinniarpinga? Emilie ersingaarami 
ittoqiusarluni aperivoq nangillunilu: - Tuaviorlunga 
angerlariartorpunga utaqqineqarpunga, iperannga! 
Sulilu peerniaraluarluni. 
- Utaqqineqanngilatit, nalunngilakkit. Angussuaq qungujulluni 
oqaqqippoq: - Anaanagigaluit arnaatigisimavara, 
ataatat Qaqortumiittoq ... 
- Nipangerit, nipangerit! Emilie torlulaaqqippoq. - Tusaarusunngilakkit, salluvutit ..., sajulluni oqarpoq, nalunngilaali 
eqqorsinnaasoq. 
Nilleriaraluartoq angutip assamminik qania asserpaa, 
oqarlunilu: - Taamani illit mikingaaravit eqqaamasinnaanngilarma. 
Paarisarsimavakkit, onkelimik taagorparma. 
Taamani inequnaqaatit. Suli inequnarputit. Inuusuttunngorsimavutit, 
anaanat assigaat. Sulili pinnerneruvutit. 
Emiliep issanngungaalerluni assassua qiseriarlugu peernialerpaa, ipermit tupasunnimillu tipeqimmat, anerneralu imigassarsunneriarmat Emilie inuunilulerluni misigaaq, iluaallilerasugalunilu. Kisianni Emilie niviarsiaavoq 
peqqissoq, iluaallersimanngisaannarpoq. Massakkut 
iluaallissasoraluni annilaangalerami taamaalinaveersaarpoq. 
Iluaalleraluarunimi angutip uuma ikkatigeqinammani. 
Taannaavormi pisussanit annilaanganarnerpaaq, Emiliellu 
perusunnginnerpaasaa. 
Emiliep niaqqi aalatittuarlugu angutip assaa peersippaa. 
Angutilli Emiliep taliata aappaa imminut tulleq assammi illuanik nukersorluni tigummivaa peeriaraluartarnera ajornarsitillugu. Illariariarluni oqaqqippoq: 
- Onkel, taamatut taasarparma, eqqaamanngilammi? 
Emilie sanimuinnaq isigaluni akinngilaq. 
- Taamani illit mikeqigavit, immaqaluunniit anaanat 
eqqaamanngilat, aat? 
Aamma akinngilaq. Ungasissumi sikkilertoq takullugu 
nilleriaraluarpoq, angutilli assamminik qanga asseqqippaa. 
Emiliep peerseqqippaa. 
Maanna nipangersimaannarniarpoq. Piumasaminik 
oqalunniarli. Ilumooruni biilia qanittumiippoq, ikitinnialerpani 
qimaaniarsariumaarpoq. 
Angutip isumagissaarpalulluni Emilie arriitsumik ingerlappaa. 
Soorlu aallaaniaq pisarerusutaminik kiisami 
pisaqarsimalluni iluarusuttoq. 
- Soorunami anaanat eqqaamanngilat, pingasuinnarnik 
ukioqartutit toqummat? 
Emilie akinngilaq. 
- Nalunngiliuk imminortoq? 
Emilie sajuallalluni nilleriaraluartoq aasiit qarnga assamminik 
asserpaa. Emilie iluatsitseqqilluni assaa peersippaa. 
- Anaanat ajunngikkaluarpoq. Iluamik pineqarsimagaluaruni 
ajortissanngikkaluarpoq. Ilumut ataatanuna 
ajortoq. Nalunngilat. Ullaaq manna naveersikkavit kamallutit 
qimaavutit. Ukiorpassuarni malinnaavigisimavakkit. 
Soorunami, onkelerigamma! Illariaamivoq. 
Qungujulalluni oqalunnini unitsikkallarpaa. Anertikkartorujussuuvoq. 
Emiliep ilumut onkeleertorsimanerlugu 
takorloorsinnaanngilaa. Taamaassinnaalluarpoq, nalusaami 
amerlaqaat. Soorlu suli ersinarsiartortoq. Naak 
taanna biilia? Usiuffagooq uaneralaannguamiittoq. 
- Anaanannguakkuluit, angut nangippoq, - atugarlioqaaq, 
aamma sakiata ajortumik pigamiuk ... 
- Nipangerit! Aanaga ajortumik eqqartussanngilluinnarpat! 
Emilie iluatsitsilluni saniliminit akornuserneqarani 
oqarpoq. 
- Nipangissanngilanga, naamik nipangernianngilanga. 
Unnuaq manna naatinnagu tusagassaqaqaatit. Aanavit kalaallit 
nalugamigit isumaqarsimavoq tamarmik ajortuusut, 
nalusuusut. Uanga kalaallinik pikkorissorpassuarnik 
pitsaasunillu nalunngisaqarpunga ... 
„Isummat uanga sussagakku?" Emilie isumaliorpoq 
oqarnanili. 
- Tusaavit? Angutip sanimut qiviarlugu aperaa. 
Akinngilaq. 
- Meerannguugavit nuannaartaqisutit, maanna piuminaallisimaqaatit 
uteriillutillu. Inuusuttuugavimmi, angutaateqalereerlutillu 
... 
Emilie nipikitsumik qialerpoq, sajulerlunilu. 
- Qiuleravimmi, taamak oqarlunilu qitiatigut eqippaa, 
saneqqaminut attuutitivillugu. - Iluaallappa? Aperaaq, 
akineqanngilarli. 
Emiliep ersiornera sakkortusigaluttuinnalerpoq qitimigut eqissimaneqalerami. Peerniarnerli saperpoq. Biilinut 
ikiniartuusaarnissani kisiat isumalluutigilerpaa. 
- Anaanat uinikkiartorluni siullermeerluni Danmarkiliarpoq 
Emilie ileqimisaartormat oqaqqippoq: - Aa, suli oqaasissaqarpunga, 
unitsinnanga! Uissani tikippaa suli nulianilu 
avissimanngitsut. Qallunaatut oqallorluppoq, pingaartumik 
ittooraangami. Sakissanilu paatsooqatigiittarsimaqaat. 
Soorunalimi aappariileramik iluatsinngisaannarsimapput. 
Anaanat iluamik pineqaraluaruni ajussanngikkaluarpoq. 
Qallunaatut oqalulluarsinnaannginnami iluamik pineqanngilaq. 
Taannali kisimi pissutaanngilaq. Katrinep, 
anaanavit isummani uniornermik. Isumaqarsimagaluarpoq 
Danmarkimut tikikkuni tikilluaqqusaalluni nuannersumik 
ilassineqassalluni, kisianni sunaaffa annilaartitsiinnarluni. 
Tamakku tamarmik Katrinep inuunerlulerneranut pissutaapput. 
Uanga tamakkua tamaasa nalunngilakka, ataatat 
Kalaallit Nunaanneeqatigisimagakku. Taamani Danmarkimi 
nuliaqarluni Kalaallit Nunaanniinnermini Katrine 
sammisarilermagu. 
Nipangersimatsiariarluni illariarpoq: - Uinikkiartorluni, 
ileqimisaartoriarlunilu nangippoq: - Angajoqqaavisa, 
ilaqutaasa ikinngutaasalu, ornitassaa nalugamikku, aallalermat 
pilluaqqungaarlugu nuannaartoralugulu inuulluaqquaat. 
Nalusut pilluarput, oqarpoq, soorlu silatoorsuaq 
oqartoq. 
Emilie uuma angutip anaanami aqqa taagaangagu 
qamuuna annertutut misigisarpoq, soorluluunniit mitallerpalulluni 
anaanagigaluani taasaraa. Kamaammerujussuartarpoq, pisinnaagaluarunilu una angut isarujussuarusukkaluarpaa 
Oqarlunilu: - Anaanama aqqa mingutseqinagu! 
Nukissaqannginnamili taamaaliorsinnaanngilaq, taamaammallu 
alarsinnarlugu nakaannarpoq. 
Kiisamiuna biilia tikilinnguatsiaraat, oqaluutigalunimi 
biili kusanartoq angisoorsuaq tikkuaramiuk. 
- Nalunngiliuk sooq ataatavit kalaallinut ungasitsinniartaraatit? 
Emilie akinngilaq akerusunnanilu. Naamerluinnaq, una 
angut oqaloqatiginianngilaa. Apeqqutai akinianngilai. 
- Tusaagit, - siullermik inuunini ilinnut tusartikkusunngilaa. 
Anaanat qanoq toqusimanersoq tusartikkusunngilaa. 
„Tamaasa nalunngilakka." Emilie isumaliorpoq oqaaseqaranili. 
Aappaa nangippoq: 
- Katrine imilerpoq ataatavit Kalaallit Nunaannukaqqikkami arnaateqalersimanera tusaramiuk, uffalu aappariikkaluarlutik. 
Soqutigisaaruppoq, imerpoq ataatavit 
qaqugu tikeqqinnissaa eqqarsaatigiunnaarlugu. Taamani 
arnaatigigakku tamaasa nalunngilakka. 
Emilie nillerpoq: - Nipangerit! Eqqarsaatinilu nangippai: 
„Ataatama qanga qanoq inuuneqarsimanera uanga susassarinngilara, eqqarsaatigerusunngilara, ilisimarusunngilara, immaqa inuit tamarmik ilumioqarput inunnut allanut tusartikkusunngisaminnik. Immaqa aamma ataataga." 
Ataatani kiisami nalligiummerlugu taamak isumaliorpoq. 
Illersorlugu oqalukkusukkaluarpoq, kisianni uunga 
angummuunngitsoq. Naamerluinnaq! Bill" kusanartorsuaq 
tikikkamikku angut oqarpoq: 
- Tassa biilera. 
Emilie isumaliorpoq: „Inuttaminnulli naleqqutinngikkaluassusia!" 
- Tassa uunnasserfissat tikippat, angut qungujuusarluni 
kaasarfissiulerpoq. 
„Tassa annaffissara,” Emilie isumaliorpoq, silatusaarniavillunilu 
qimaariataarnissaminut piareersimalerpoq. 
Malugaa angutip taliminik tigummiamini suli sukannerugaa, 
Emilielu isumaliorpoq immaqa qimaaniarnissani ilimagisimagaa. 
- Uanga biilimi uunnassertariaqanngilanga, maanna 
qiiajunnaarpunga, arpaannaq angerlaannassaanga, ungasikkunnaarpugut 
..., Emilie sajulluni oqarpoq. 
- Taamaattoqanngilaq, isumaliorpit qanoq qiulertigisutit 
takusinnaanngikkiga? Timit tamarmi sajuppoq. Taamaatsillutit 
iperassanngilakkit, illariariarluni nangippoq: - Qanoq 
onkeliullunga? 
Biili ammarniarlugu matuersaataa ikkummagu, Emilie 
tassanngaannaq angutip niua tukiitigalugu arpariaraluarpoq. 
Tupinnaqaaq, aamma iluatsitsinngilaq. Angut suami 
aqupiimilaarpoq, tigumminninninili iperanngilaa. 
Assut annulluni Emilie qiviarpaa oqarlunilu: - Pullatip 
keereerpaatit, peeriarsinnaanngilatit iserniarit. 
Biilip matua ammarpaa Emilielu ilummut ajaasarlugu. 
Emilie ingikkami suli isumalluarpoq biilip illuatungaatigut 
iseriartornerani anillapallakkumaarami. Silataaniilli 
matu killinganiittoq angutip paarnaarpaa, illualu iserfigisani 
iluaniit paarnaarlugu. Ajugaasimaarpasilluni biilip 
aquutaata qulaaniittoq matoorannguaq ammarpaa, tassanngalu 
puiaasaq tigullugu. Ammaramiuk Emiliemut 
isaappaa oqarlunilu: 
- Uunnassarlutit najorsiniarit! 
Emilieli qiviarani ileqimisaartuinnarpoq. 
Taava nammineq najorserujussuarpoq, Emiliemullu 
isaateqqikkaluarlugu. Nikinngimmat talluatigut tigoriarlugu 
tungiminut saatsippaa, qanialu ipummersimasoq 
kuisiffiginiaraluarpaa oqaatigaluni: 
- Nakorsaatissat piumanagu sianiilliorputit . Pissavalli! 
Taamak oqarami Emiliep kakkiviaa pussullugu aatsartiimilaariarlugu puiaasap torlua qarnganut torruppaa, 
imaali qarngata killingagut sumut tamaanga kuuppoq. 
Maanna Emiliep soriarfissaarulluni paasillugu ersisorujussuanngorpoq. 

KAPITALI 18.

Maanna suna tamarmi Emiliemut sinnattupalaatut ilerpoq. 
Angut Emiliep issiaviata tunuani passusseriannguartoq 
issiaviup tunulequtaa tunummut uppikarpoq, taamaalineranilu 
Emilie niverpoq nallarlunilu. 
Angutip anertikkarluni qulangerpaa, sajullunilu oqarluni: 
- Oqaluttuassara kingulleq suli tusanngilat. Maanna 
pissavat. Ataatat kingullermik Kalaallit Nunaanniikkami 
suli ilimagineqarani tikeqqippoq. Uangalu tamanna sianiginngilara. 
Ilissinni najugaqaraluarpunga, ilaanneeriarlungali 
ullut arlallit allamiittarlunga. Taamani allamiissimallunga 
pisarnittut ilissinnut, ilinnut anaanannullu iseraluarpunga, 
sunaaffa ataatat tikissimasoq. Kamangaarluni 
oqaasipilullunilu ajattarpaanga majuartarfikkullu annersingaarlunga 
nakkakattartillunga. Niaqora arlaannut 
kalluteruloorsimanerakku sivisunngikkaluartumik eqqaamasaaruppunga. 
Silattorama isumaga tassaavoq: Akiniarneqarumaarpoq! 
Ukiorpassuit akiniaanissara utaqqisimavara. 
Maanna tassa akiniaanialerpunga, erliginerpaasaa 
ikkatigalugu! 
Taamak oqarlunilu Emiliep atequtaa qummut nusupallariarlugu 
alersai siilikit truusiilu ammut siippai qallerlugulu. 
Emilie silaaruttutut misigaaq toqunnialersoraluni allatut 
periarsinnaannginnami susinnaanngilaq, pikinniaraluarpoq 
soorluli nukeqanngitsoq, nillianiaraluarpoq, nipaqanngilarli. 
Manngertorsuaq ammanerminut mangunniarneqalermat 
annernermit nipiorpianngitsumik nillerpoq, nipaa 
soorlu qianissartup iggiarluttorujussuup nipaa. 
Angutip Emilie siornatigut angummik ilaqarsimanngitsoq 
malugalugu ingammik naleritsalluni nillerpoq: 
- Erliginerusaa mittatigalugu! 
Kingornatigut issiavimminut ingeqqikkami Emilia qiasoq 
issiaviata tunua napparteqqeriarlugu qiviarnagu pivaa: 
- Uumarujungaa, ersissutissaqanngilatit. Qaa, anigasuarniarit, 
oqarputit utaqqineqarlutit. 
Taamak oqarami illariarpoq, biilillu matua Emiliep killinganiittoq 
mapperlugu. 
Emilie anniarluni anipalaarpoq. Skuuni pikikkaluarnerminit 
katassimasani atunngilai, apeqqutiginianngilaali. 
- Tamaasa tiguniakkit! 
Angutip skuui tungaanut igeriarlugit oqarpoq, biilillu 
matua matupilooriarlugu aallarpallappoq, tassalu biilip 
nipaat aanngarluni. 
Emiliep qialluni aliasungaarlunilu atisani iluarsartuunniaraluarpai. 
Alersini pingaartitani, muteernit, siilikit putoortullit 
nutaat, festernissaminnut pisiarisai qulaatigut sipisimasut 
takuai. Truusini aattaqartut takuai. Ateqqinnianngilai. 
Issoq ivikkat ataaniittoq isikkaminik kaanngarsariarlugu 
truusini issup kaanngartitami ataanut manguppai, 
issumik ivikkanillu ersikkunnaarsillugit qallerlugit. 
Nassaarineqassagunik nalusaanit nassaarineqarumaarput 
iginneqarlutillu. Soqutaanngivippoq kia nassaaralugit 
igikkaluarpagit, nammineq takoqqinngikkunigit naammappoq. 
Alersini qulaasigut qajannaarsinnaagamigit atorsinnaavai, 
taakkuami qarliingasinnaannginnami atortariaqarpai. 
Skuulerami uninngalaariarluni ingerlalerpoq. 
Tassa maanna minguppunga? Imminut aperaaq. Angussuaq 
taamak oqarmat. Inupalaaq! Angummik ilaqaqqaarnissaq 
eqqarsaatigigaangamiuk nuannerumaarnissaa 
qilanaarutigisarsimavaa. „Aatsaat uinikkuma angummik 
ilaqarumaarpunga", oqaatsit unnuaq manna anissimasani 
eqqaavai. Amiilaarnartorsuarmilli ilaqareerpoq. Sulili annilaajummerneruvoq 
eqqarsaatip imaattup tikimmani: 
Taamak naartulersimassanerlunga? Angussuup oqaasii 
eqqaavai: „Uumaarujuk, ersissutissaqanngilatit," naartulissanngitsunga 
paasitinniarlunga taamatut oqarsimanerpa? 
„Uumaarujuk" Ilarsuaq. Namminerujuk. Namminipalaaq! 
- Qanortoq pillarneqarili! Nipilaalimmik oqarpoq. 
Eqqarsaaterpassuit sarsuapallapput, aaqarnissaanut 
sapaatip akunnerinngilaa. Aaqassaguni naartulersimassanngilaq. 
Aaqarnanili qaammat sinneruniuk naartulersimassaaq. 
Tassa anaanamisut iliortariaqassanerpa? Imminorluni? 
Qanormi uuma angussuup meeraanik meerartaassava? 
Naagga, naartuersissaaq. Anaanamisut imminussanngilaq. 
Inuusoqigami, nakorsanilu qanoq pisoqarsimaneranik 
oqaluttuuteriaruniuk naartuersissinnaanissaa 
ajornartinneqarunnanngilaq. 
Pisulluni aallapalaarpoq. Ammanermigut anniarami 
pitsorluppoq, taamaattumillu allaangalaarluni arriitsumik 
ingerlasariaqarpoq. Sukkasuumimmi pisussinnaanngilaq, 
immaqa aatsaat ingerlalaareeruni. 
Ingerlangaatsiareerami pisulluarnerulerpoq, aqqusinerlu 
silittoq Magletorvimut aqqut tikikkamiuk saamiup 
tungaanut aqqusineeqqamut sanguvoq. Tassanngaaniit 
Høje Gladsaxe ungasingaanngilaq. Eqqarsaataali suli kaavipput. 
Aqagu ulloq naallugu innangasariaqarpoq. Inunnik 
takusaqarsinnaanngilaq. Gitteluunniit naamik, ulloq 
alla. Eskild sivisuumik takussanngilaa. Pisimasoq manna 
Eskildimut maajunnarpoq. Tamanut maajunnarpoq. 
„Erliginerusaa mingutserpara," angutipalaap oqaasii 
qiiaammilluni tusaqqoortuulerpai. Imaannerpa taassuma 
angussuup ilimagisimagaa angummi erligisarigaani? Ila 
ataatannguakkuluni! Sunaaffa erliginerpaasarisimagaani? 
Tassanngaannaq Emiliep uummataa angutaata tungaanut 
aqiliimisoorpoq. Nalusimanngilaa mianersunngitsunut 
navianartoq qanoq qanitsigisartoq. Taamaattumik paariniarpallaarsimavaani. 
Siullerpaajusumik angunni nalligiummerpaa. 
„Naalanngippallaartaqigama aqagu utoqqatserfigalugu 
oqaloqatiginiarpara," isumaliorpoq. „Oqaloqatigissavara 
Anetteluunniit tusaagaluarpat soqutiginagu. Ataatama 
nalusimanngilaa angutipalaaqartoq soqutigittaallutik arnanik 
ikkatilliisartunik. Imaannerpa kalaallit arnat ikkatiginiarneqarnerusartut?" 
Anaanani kalaaliummat angussuup 
kalaaliusutut isigisimavaa, arni assigalugu. „Ila anaanannguakkuluga! 
Ilisimaneqarani qanoruna ajuusaaruteqartarsimatigigaluarpa. 
Soqutigisaarulluni." 
„Anaanat ajunngikkaluarpoq, ajortumik pineqarsimanngikkaluaruni 
ajorsimanavianngikkaluarpoq," eqqaavaa 
angussuaq taamatut oqartoq. Tamatumuuna oqaasii 
eqquupput. „Ataatanuna ajortoq" aamma taamak oqarpoq. 
Ajortulli tamarmik angutaanut tutsinneqarsinnaanerlutik? 
„Sakinilu paatsooqatigiittarsimaqaat," angussuaq aamma 
taamatut oqarpoq. Eqqorsinnaavoq, arnaa qallunaatut 
oqqarluttuusimappat. Qanoq naalliuttartigisimannguakasippa! 
„Asanninnerooq oqaasertaqartariaqanngilaq," sumiuna 
oqaatsit taakku tusarsimagai imaluunniit atuarsimagai? 
Immaqaasiit atuakkat meeqqanut inerteqqutit ilaanni. 
Oqaatsit taakku tusaqqaaramigit nuannaartorisimaqalugit 
maanna paasilerpaa eqqunngitsut. - Asanninneq aammattaaq 
oqaasertaqartariaqarpoq! Imminut oqarfigaaq. Arnaami 
qallunaatut oqalulluarsinnaasimagaluaruni ajornartorsiorpallaarsimassanngikkaluarpoq, 
immaqalu imminortariaqarsimassanngikkaluarluni. 
Aanani ajortumik eqqarsaatigisinnaanngilaa. Anaanaminummi ajortumik pissuseqarsimanera naluaa. Kinamitaava 
pisimasunut tamakkorpassuarnut pisuua? Anaanaa? 
Angutaa? Aanani pisuunavianngilaq. Immaqaluunniit tamarmik? 
Siunissani unnummut sutorsuartut isigalugu 
eqqarsaatigisimatigalugu maanna soqutaanngilluinnartutut 
isigilersimaneramiuk eqqaasinnaanngivippaa. Maanna 
nalunngiinnarpaa arnat kikkulluunniit inuunerluttut assigalugit. 
Angutipalaanit ikkataasimasut. „Maajunnarpunga". 
Kingorna angummik ilisarisimasaqaleruni sivisoorsuarmik 
attoqqussanngilaq! 
Gitte qanormitaava oqassava? Ataataa kamassaqinerluni? 
Soqutaanngilaq kamakkaluaruni, kamaattariaqarami 
kamaanneqassaaq. Atuaqatini unnummut nuannaaqatigisimasani 
namminerminit pitsaanerupput, nammineq kisimi ajorpoq inupalaamit arneriffigineqarami. Gittekkut Piitarlu 
innaqatigiissimassagunik ajunngilluinnarpoq. Aamma 
nammineq Eskildilu, - naagga, nammineq Eskild innaqatigisinnaanngilaa. 
Massakkuunngitsoq, qanittukkuunngitsoq. 
Ikinnguterpaalui angutinik ilaqareersimapput. 
Ajunngilaq. Nammineruna anaanagigaluani pissutigalugu 
ilaqartussaanngikkaluartoq aamma tamanna tamanut 
oqallisigisinnaannginnamiuk. 
Aqqusineq ikaartarfiusoq ataaqqutereerlugu Høje Gladsaxe 
qanilleqaa. Maanna pisulluarnerulerami sukkanerusariaqarpoq, 
matumik saanut ingilluni ataatakkumi iternissaat 
utaqqisariaqassavaa, matuersaateqannginnamimi. 

KAPITALI 19.

„Ajortoq pinngikkallarmat" iffiaarniarfimmut isernissaminut 
qilanaarsimaqaaq. Maannali iserusunngilluinnarpoq. 
Kaakkuni kaanngikkunilu, imerusukkuni imerusunngikkunilu 
assigiippoq, - inuunini suunngitsutut misigingaaleramiuk. 
Iffiaarniarfik ammareersimasoq saneqqutiinnarlugu ineqarfimmi 
isaariaanut iserpoq. Elevatorimut iserami titartagarpassuit 
isumaqartinnagit isigai, allaat tamakku 
asanninnerup qarsuanik titartagartallit. Unnummut ukiorpassuarnik 
utoqqaliallassimasutut misigisimalluni elevatorikkut 
qummukarpoq siumuinnaq nakkussilluni. 
Ineqarfigisartik nalleramiuk elevatori unimmat anivoq. 
Qassinngorpamitaava? Isumaliorpoq. Immaqa arfineq-marluk 
qeqqata missaaniippoq. Bagerimi ammareersimammat 
centeri saneqqukkamiuk ullaakkorsiutissanik 
pisiniarsimasumik naammattuugaqarpoq. Ataatakkui ullaaq 
manna makiaarunnanngillat, nammineq sisamanngoreersoq 
aneqqikkami kingusissumi sinilersimanissaat 
ilimagaa. Nalunngilaa ataatani sivisuumik kamassimasartoq, 
kamassimagaangamilu siniliaarneq ajortoq, taamaattumillu 
ullaassanngortoq aatsaat sinilersimassagunik siningaatsiassapput. 
Sumik allamik pisoqarsimatinnagu angutaa sapaatip 
ullaavani arfineq-pingasut qaangilaarnerani iffiarsiniarajuttarpoq, 
ullaarli manna ilimananngilaq. Matumilli silataani 
utaqqiniarpaa, qanorluunniit aniaanngitsigissagaluarpat 
matukkut sianernianngilaq. Ullaaq manna kiisami 
angumminut ilerasuppoq. Immaqa siullerpaamik. 
Sanilii inuusulaartuusut sapaammi makiaarneq ajorput. 
Taakku angutaaniit kingulliullutik iffiarsiniartarput. Qanorluunniit 
sivisutigisumik utaqqissagaluaruni natermut 
ingilluni angummi matumik ammaanissaa utaqqiniarpaa. 
Illorsuup ilua silaannarinngikkaluarluni qiiananngilaq. 
Kisianni qiianerluni qiiannginnerluniluunniit soqutigisaqanngingaarami 
malugisimanngilaa. Angussuarmilli 
pineqarnini niaqquminit kaanngartissinnaanngilaa. Soorlu 
ajortunut tusartagaanut atuartagaanullu naleqqiullugu 
aatsaat taamak ajortigisumik pisoqartoq. Matup saavani 
iikkamut iigarluni nissuni peqillugit ingippoq, seeqqumi 
ataagut assani paarlallugit tigullugit. Eqqissiveqannginnami 
sinissinnaanngilaq. Nuannaanngingaarami soorluluunniit 
timilulluni. Qasuneranilluunniit pinerpoq. Naamik. 
Nuannaannginnerminguna imminullu ajorinermik. 
- Sooq isereeraluarlunga anivunga? Anisimanngitsuuguma, 
ataatalu qanorluunniit kamaatsigigaluarluta innaannarsimaguma 
pisupalaaq tamanna pisimassanngikkaluarpoq. 
Qassinimmitaava taamatut imminut oqarfigaaq. 
Nalunngilaa Margrethe ullaat tamaasa sapaataagaluarpalluunniit 
makiaartartoq. Qaninnerusuugaluaruniuk taakunnassagaluarpoq 
kissartortorlunilu, ajorinavianngikkaluarpaani. 
Kisianni Margrethe inussiarnertaraluaqisoq ilisarisimavallaanngilaa. 
Aamma pisimasupalaamut pasitsassasoralugu 
allamullu ingerlatsissasoralugu annilaangagaa. 
Naluaa Margrethe oqaqquneqanngikkuni oqarnavianngitsoq. 
Emilielli taamak ilisarisimatiginngilaa. Massakkorpiaq 
Margrethe tiiliortoq, namminerlu uutaminik 
poor'lunik iffiorfikkut tiituutissaminnik kissaasoq naluaa. 
Uini sapaammi makiaartanngimmat utaqqerusunneq 
ajoramiuk. 
Eqqarsaatipalaat qimaaminiarlugit aasamut pisussat 
eqqaaniaraluarpai. Sikkilernissartik, iffiorfimmilu sulilernissani, 
ajornaqaarli, soorluuna tamarmik isumaarussimasut. Gittep takunissaa taamak qilanaarisartigalugu siooragaa. 
Tassa ikinnguterpiarigamiuk oqaluttuuttariaqaramiuk. 
Taamak ittumik isertuukkuniuk ikinngutigiunnaassavaa. 
Ikinnguteqarani inuuneq tujorminarunaqaaq. Gitte pisimasunik 
oqaluttuukkuniuk angussuup taassuma anaanaminut 
pissuserisimasaa ilanngullugu oqaluttuarisariaqarpaa. 
Taamaaliunngikkuni eqqumiippallaassaqaaq, sallusariaqassaaq. 
Ikinngut salloqittarlugu tassa ajortoq! 
Siullermilli ataatani, ajorigaluarpaniluunniit eqqissisimaniarluni 
oqaloqatiginiassavaa. Maanna piffissanngorunarpoq 
angunnilu oqaloqatigiinnissaannut. Allanimmi 
ilagisaqanngillat, nammineq naamik. Angutaata Anette 
pigaa aamma erneqarfigaa. Angutaa namminerminit 
pisuujuneruvoq. Nammineq angunni kisiat pigaa. Aqqalussi 
affaannarmik qatanngutigaa, asaqatigiissimanngisaannarpullu. 
Akiniaanipalaaq sooq uannut tutsinneqarpa, uffa ataatannut 
tuttussaagaluaq? Imaannerpaluunniit angussuup 
taassuma angutaa akiniaaffigereeraluarlugu asuli taamatut 
uannut oqaluttoq ajornersua killeqannginnermik? Angutaatami 
tamakkuninnga oqaluttuunnavianngilaa, taamatut 
ileqqoqanngilaq. Maannali tamakku pillugit angunni 
oqaloqatiginiarpaa. Ullaaq manna naalanngisaarnermigut 
paasilerpaa angunnilu eqqisseqatigiillutik inooqatiginnissaminnut 
piffissanngortoq. Ataatami kamannissaa ilimagaa, 
tupinnanngitsumik. Tamannali soqutiginagu oqaloqatiginiarpaa. 
Sooruna inuuneq taamaattoq? Kiaana inuuneq ingerlakkaa? 
Immaqa namminneq kisimik inuunertik taamaappoq? 
Anaanami inuusimanera toqusimaneralu pissutigalugit angunni asalivinneq sapissavaa, isumaqaramimi pisimasupalaanut pisooqataasoq. Ajoqaaq, kisianni pereersut allanngortinneq 
ajornaqaat. Eqqarsaatit itisuut angutaanut 
tunngasut siornatigut eqqarsaatigisimanngisani niaqqumini 
kaavitippai. Angutaami kisimi pisuusimanerpa? Namminermi 
aamma ilisimalluarpaa Anettelu marluutillugit naalanngiffigerusullugit 
eqqarsartarsimalluni. Immaqa taamaattussaanngikkaluarluni. 
Ila ataatannguakkulua. Anaanagigaluali 
nallinnarnerungaarsimavoq. Nalunermigut 
inuuneq kukkusumik ingerlassimavaa. Kiami Danmarkimi 
qanoq inuussasoq oqaluttuussimassavaa? Angajoqqaavisa 
naamik, nalunngisaasa naamik. Angutaata naamik. 
Nalusimanngilaa kukkusumik inuuneqarluni, taamaattumillu 
puigorsarluni imilersimavoq, killissaalu nalulerlugu. 
Inuit taamaalisut imminortarput, taamak tusartarpaa. 
Maanna tamanna upperilerpaa. 
„Aneqqissimanngikkaluaruma ...", aasiit taamatut isumalioqqilerpoq, 
„taava taamak kusanaatsigisumik angusereqqaarsimassanngikkaluarpunga." 
Paasinnilluarsinnaasumik oqaloqatissaqaraluaruni! 
Kialli paasisinnaassavaa? Immaqa namminermisut affarmik 
kalaaliusup. Aasiit Jonas eqqaavaa. Kisianni Jonas 
massakkut takorusunngilaa oqaloqatigerusunnagulu, 
kanngunartumik iliorsimanini oqaatigisooruniuk soqutigiunnaaqinammani. 
Kinami oqarpa soqutigigaani? Nammineruna 
terlinganiit soqutiginiarini, uffa ilisarisimanagu. 
Kisianni isumaliorpoq naapeqqikkumaarlugu, qaninniassappallu 
iluariumaarlugu. Pisimasupalaamik oqaluttuukkumaarpaa, 
kisianni ukiorpassuit aatsaat qaangiuppata. 
Ukiorpassuit eqqarsaatigineq ajornaqaat. 
Qanittumimi Kalaallit Illuutaannut ingerlarusunngilaq, 
tassanilu taamaallaat Jonas naapissinnaavaa. Aamma 
naluaa tamatigut Kalaallit Illuutaannut ingerlasarnersoq. 
Isumaqarunarpoq niviarsiaasuni pitsaasoq. Nalunngikkaluaruniuk! 
Aasiit ataatani angutipalaarlu taanna eqqaaqqippai. 
Isumassarseriataarpoq. Nalunngilaa pinngitsaaliillutik arnerisut 
pillarneqartartut. Angut taanna pillagaassaaq! 
Aammaliaa aporfeqarpoq. Angussuaq taanna tatigisassaanngilaq. 
Oqaluttuaratarsinnaavoq angutaanit qanga 
ajortumik pineqarsimanini pissutigalugu akiniaasimalluni. 
Emilie uulikullappoq, angut taanna politiinut tunniukkunikku 
Utterslev Mosemi ikkataasimasutut aviisineeratarsinnaanini 
eqqaallugu. Naamik taamak pisoqassanngilaq. 
Ajunnginnerpaajussaaq nipangiukkuniuk. Aamma 
angutaata qangarsuaq pereersut saqqummiutissagunigit 
ajorisorujussuussavaa, imminullu pissutsit suli ajornerulissapput. 
Tassa-taava isumalioreerpoq angunni eqqissisimaqatigerusullugu. 
Isumaq taanna pigiinnarniarpaa. 
Angunnilu oqaloqatigiilluarunik tamanna angusinnaassavaat. 
Eskild eqqaagamiuk avissaarsimasutut misigaa. Maanna 
angutaataaruppoq. Unnuaq isumaliorsimagaluarpoq 
Eskildilu pigiilivissallutik, festeqatigiittassallutik, sikkilerujooqatigiittassallutik, 
pigiittutullu allatut nuannaaqatigiittassallutik. 
Maanna tamarmik allanngorput. 
„Inequnarputit takoqqikkisa," eqqaavaa Jonas taamatut 
oqartoq, taamani nammineq pitsaasuugallarami . Massakkut 
aamma taanna taamak oqarsinnaajunnaarpoq. 
„Naartuersikkuma sivisuumillu angummik ilaqarnanga 
inuuneq nuannersoq atoqqilersinnaavara," isumaliorpoq, 
uffa naartunerluni nalullugu. Eqqarsaatai tamalaarnermik 
paatsiveeruppoq. Taamaalluni taamak issiajuarluni niaqquni 
iikkamut torrussimallugu sinilersimavoq. 
Sinnattui tamalaangaaramik paatsiveqanngillat: Anaananilu 
immamut nakkariartorlutik anaanani noqikkaluarpaa, 
annaalluguli. Eskildilu elevatorimi uummaterujussuarnik 
agguiniarput, savilli atugaat ikkiinnermik kilitsisinnaanngilaq, 
aassuarli elevatorip naqqanut kuuppoq. Angutip 
ersinartup tiguniarluni malersoraani ersiornermik 
qimaalluni pisunneq sapilingajattooraluarpoq. Immaqa 
oqimangileraluarluni, iteranili. Aanani natermi nalasoq 
takullugu aalaterlugu makitippaa, marluullutilli aqqusinikkut 
ingerlaniartillutik tammaavaa. 
Illariarluni iterpoq, sinnattoraa Jonasilu kaavikuloorlutik, 
orlulluni kuummut nakkalerluni Jonasip ajaappissamik 
tigummiaminik nissikkaani. 
Itiutigaa najangarujussuarluni niaqquni seeqquminut 
tuttooramiuk. 
﻿

