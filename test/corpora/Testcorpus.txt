KAPITALI 1

Inuusuttut Mikkelimi festertorsuupput. Qitigissat rockit nutaajunerpaat nipitoorujussuarmik kipissaanngitsumillu båndini kaavitinneqarmata aammalu oqallittut illartullu nipangissanatik, torlulaanngikkaanni tusaasaqarfiunngillat. Tassa inuusuttut 15-16-inik ukiullit 10. klassimi soraarummeernersiorlutik nuannassuataartut.

Ippassaammat karakteeritik atuarfimminnut aasimavaat, ilinniartitsisuminnit nuannersumik persuarsiorfigineqarsimallutik. Tamatuma kingornagut unnuarsuaq tamaat festersimapput.
 
Taamaakkaluartoq unnummut Mikkelip angajoqqaavisa illuanni festernissaminnut aatsaalliaa taama pilerisimapput. Mikkelip angajoqqaavi, atuarfimmut ungasinngitsumi ineqarput, taakkulu ikinngutiminnut pulaariartussaapput. Mikkelillu pulaartussai nuannisaarluaqqullugit anaanaa 
aamma piareersaateqarsimavoq. Ha pissanganaq! Arfininngorneruvoq. Ulluni aggersuni festeqattaarnissat siullersaat. Taamaattumik amerlanerit sininneqarpiarsimanngikkaluarlutik 
ataaserluunniit qasoqqarpasinnermik takutitassaqanngilaq. Ilaat taamaalaanngualereerlutik iserput. 
Ilami taamak nuannertigisoq! Soraarummeereerput. Tullissaa ungaseqaaq!
 
Imigassanik naammattunik pisisimagamik amerlanerit unnuup ingerlanerani malugisimaalaalivippaat. Unnuk nuannisaarfioqisoq ingerlalertorsimavoq, maannalu tassa 
unnuaroreerpoq, eqeeraluttuinnarlutillu. Ilaat erinarsorujuujutigalutik niperujuujutigalutilluunniit qitipput, ilaat quianartunik oqaluttuuteqattaajutigalutik illartorujussuupput. Arlallit natermi issiapput, imminnut saallutik immiaarartorput kasuuttaqattaajutigalutik. Massa ilaat kunissuutikujuttut. Puiaasat imaqanngitsut imallillu, arsakoorfiillu cigaretikunik imallit sumi tamaaniipput. Inip ilua allanngorsimagaluartoq aserortoqanngilluinnarsimavoq. Tamarmik nalunngilaat paarisassaqarlutik.
 
Gitte nalaasaarfimmut ingippoq imminut igiusaannarluni. 
 Uggoraa Piitarlu qiteqatigiillualeruttorlutik nukappissat marluk ilungersorpalullutik oqaluuttut, Piitaq oqaloqatigiinnerminnut akulerunniarlugu tiguarmassuk. 
Piitaq atuaqatigiit silatoortaraat. Gittep ajuutigisaa. Gittep qitittut qiviarpai. Tamangajammik immikkuutaarlutik qittapput, 
qiteqatitik attorpiassanagit timitik sangujoraarteqattaaginnarlugit talitik quleralugit, nipilersuullu ingiorlugu ilaat erinarsorujoortarput, illartarniarlutillu. Nipilersuut naagaangat ilaatigut kaaverulooriarlutik qiteqatertik eqeruloortaraat. Ila nuannersaqaat. Assigiinngitsunilli 
pissusilersorput. Arlaqanngitsut eqissimallutik qitipput. Taakku ilagivaat niviarsiaq angisuujunngitsoq taalaartoq, takisuunik manissunik tunummut siaaginnarsimasunik 
qernertunik nujalik. Tassa Emilie. Nukappiaq angisooq qaamasoq qiteqatigaa. Tassalu Eskild. Unnummut taakku qimannaveersaavipput. Gitte qungujuppoq. Emilie tassaavoq 
ikinngutiginerpaasaa, ukiorpassuarnilu atuaqatigisimasaa. Sequnngerpoq neriullunilu Piitap angutit ikku oqalliseqisut qimallugit ornissagaani qiteqatigeqqilerlunilu.

- Hej Gitte, sinippit? 
 
Cigaretitukkami pujua superujussuarpaa, neriulluni Gitte maanna kisimiitsialaarmat nuannisaaqatigilaarsinnaassallugu. Gitte erngerluni akinngilaq, nakerinngippasilluguli assaa illuartippaa. Qiviaramiulli qungujunngitsoorsinnaannginnami qungujuppoq, tassali Rasmusip kiinaa pisarnermisut nuannaartitserusunnguatsiangaarmat, aammami nalunngilaa Rasmus imaaliallaannaq ajuallatsitassaanngitsoq, taamaattumillu qungujulluni akivaa:
 
- Sininngilanga, eqqarsarpunga! 
 
Taamak akimmani Rasmus illariariarluni oqarpoq: 

- Tusarpisi? Gitte eqqarsarpoq! 
 
Taamalli nipiliortoqartigimmat tusaaneqanngilaq, aamma soqutiginngilaa. Gittep saakkamiuk allamik oqanngilaq: - Unarsuaq! 

Rasmusip, maanna saamarpasilluni qungujulananili tuiisigut eqillugu nangippoq: 

- Gittennguaq utoqqatserpunga, sunamitaava eqqarsaatigeruttorit akornuserpakkit? Immaqa soqutiginartunik eqqarsaruttortutit? Qaa, oqaluttuuteriannga aat? 
 
Gitteli akinani nikuipallariarluni, nerriveeqqap nalaasaarfiup saavaniittup, puiaasanik imalinnik imaqanngitsunillu, imertarfinnillu ulikkaartup, qaavaniittumik cigaretimik tiguseriarluni ikitsivoq. Ikitsit issulillugu qameriarlugu Rasmus qissimillugu oqarfigaa: 

- Eqqarsaatit tamarmik oqaluttuarisariaqanngillat! 
 
Soorunami. Tassami Piitaq kisiat eqqarsaatigaa. Allat susassarinngilaat! Immiaarartugarisimasani nerriviup qaavaniittoq tigoriarlugu aarloruppaa, Rasmus erinarsorujuujutigaluni taakkununnga illartorsuarnut akulerukkiartortoq. Båndi naammat Mikkelip guitarini iikkamiit tigoriarlugu 
erinarsuutigaluni appippoq. Ilaasa unngullugu erinarsoqatigilerpaat. 

- Aammalu, aammalu! 
 
Atukkani naammagu nilliapput. Ataasiaqqereeramilu guitari iikkamut nivinngariarlugu oqarpoq: 

- Naammappoq! Tassami aamma pulaartuni iseqqaarmata nipilersorfigalugit ilassereeramigit. Tamanna nuannequtit ilagaat. 
 
- Arraa, Mikkelip angajoqqaavisa isinnginneranni torersaalaarniarta, Merete torersuusoq oqarpoq, imertarfinnillu katersuilerluni. 
 
- Aa, aatsaat ataatsinut qiteqquppoq, ataaseq sioqqullugu isernavianngillat, Mikkeli oqarpoq. 
 
- Ataasinngulerpoq, Stina pilerpoq Meretelu ikiornialerlugu. 
 
Båndi aallarteqqissimavoq ilaallu qiteqqilersimallutik. Emiliep Eskild iperarpaa, noqikkaluaraanilu talini nusupallariarlugu arsaajaavinnik katersuilerpoq, Eskild isigiutigalugu. 

- Taavami aamma uanga ikiuuttariaqarpunga, Eskild eqiasuppasilluni arriitsorsuarmik arsaajaavik ataaseq tigullugulu oqarpoq. 
 
Gittep igaffimmut anillakkami nerisassat sinnikui katersornialerai, Piitap anillalluni tunuaniit eqippaa. Gittep saakkasuarpaa, igaffimmilu qitilerput. Puiaasat igaffiup naqqaniittut sakallugit uppikaatimmatigit tassa perpaluk. Ilaasa suakkasuarpaat, soqutiginagilli qitiutigalutik inimut 
iserput. 

- Immiaaqqat puukui ataatsimut katersussapput, karsimut ikiorarlugit akigiumaarpavut! Nukappissat ilaat torlulaarpoq. 
 
- Ilissimiuku tamakku isumagisassasi! Stinep ilummut akivaa. 
 
- Nalunngilarput! Taqqama angerpallappoq, nikiganili. 
 
- Arnat kisimik sulisinnaanngillat! Rasmus erruinialerpoq. 
 
- Rasmusinnguaq angut pitsak, maligassaq! Meretep ornillugu pivaa. 
 
Rasmus pisarnermisut malarluni illalaariarluni oqarpoq: 

- Meretennguaq, tamanna nalunngilara! Tamarmillu illalerlutik. 
 
- Tassa anissaagut! Eskildip igaffimmut anigami Emilie taliatigut tigullugu oqarfigaa. 
 
- Arraa, anilereerpisi? Ilaasa aperaat. 
 
- Aa, Mosemununa pisuttualaarniartugut, Eskild Emilielu ataatsikkut akipput. 
 
- Ikiuutilaaqqaarlungami, Emilie oqarpoq. 
 
- Takoqqissaagut, ilaat tamarmik oqalupput. 
 
- Tassani ippassaq inigisatsinni kingullermi! Rasmus Emiliekkut anilermata torlulaarpoq. 
 
Anigamik illup silataani aqqusineeqqakkut naatsiiviup matuata tungaanut ingerlapput, Emilielu arpalukaarluni siulliulaartoq Eskildip malillugu pivaa: 

- Utaqqilaarniannga! 
 
Naatsiiviup matuata killingani nalleramiuk tuiisigut tiguaa uluaatigullu kunillugu. 

Naatsiivimmiit anillakaakkamik aqqusiniliakkut illuttut portusuunik orpeeqqanik qorsooqqissunik pilutalinnik killeqartukkut ingerlalerput, aqqusinersuup Gladsaxevejip tungaanut. Maanna kisimiileramik imminnut ittoorilaartutut pilerput. Aatsaarluinnarmi kisimiilluinnarput. Ukiorpassuit 
atuaqatigiissimapput, ukiorpassuillu ullut tamangajaasa meeqqatulli allatut takusarsimapput, pinnguaqatigiillutik qinngasaallutik, kamaallutik illaqatigiillutillu. Peruleramik imminnut ungasinniakujulersimapput, inuusuttuaqqat taamaattarnerattut. Upernaarli manna allaasutut 
misigisimasaminnik imminnut qaninniakujulersimapput, inuusuttunngulernerup nassataanik misigisaqalersimallutik. Ilaqartuartarsimagamilli maanna kisimiileramik qanoq iliusissaaruttutut ipput, uffa imminnut kajungeralutik, uffalu aamma unnummut sivisuumik qiteqatigiissimallutik, 
ikinngutitik ilagalugit. Aasarissisimammat juuni qaammat unnuaagaluartoq sila qiiananngivippoq, 
taarsilaarsimagaluaramilu maanna qaammaqqilerpoq. Ingerlavigisaasa eqqaanni naatsiivippassuarni aasap naasuisa sikkernerisa tikkisa silaannaq naajuminangaartunngortissimavaat. 

- Aa, silaannarik! Emilie malarluni silaannaq najoortuutigalugu oqarpoq. 
 
Eskild oqaaseqarani Emilie talluatigut tigoriarlugu, kiinaa tungiminut saatsikkamiuk kunippaa. Sivikitsuararsuarmik kunissimagamik iperarput, tunumikkullu talitik paarlassimallugit eqisimaarlutik ingerlaqqilerlutik. 

Aqqusinerujussuaq anillaffigisaat tassaavoq Gladsaxevej, Københavnip avatinnguaniittoq, atuarfigisimasaata killingani. Illuatungaaniipput illorsualiarujussuit Høje Gladsaxemik taaneqartartut, taakkualu arlaanni Emilie najugaqarpoq, angummini Erimmi arnaataanilu Anettemi. 
Emiliep inigisamik tungaa qiviatsiaramiuk nakerinngivissutut kiinnerluni alarasuarpaa. Tassali angerlarfissani kajungerinnginnermik. Unnulli manna angerlajaanngikkaluaruni 
ajortumik pineqartussaanngilaq. Tassa ilimaginngisaanik pisoqarnikuuvoq. Festeriarniarluni aninialermat angutaata pisarnermisut oqarfigaa angerlajaaqqullugu. 

- Tusaavakkit ullaaq qassinut iserpallattutit, kiisami naviinngilakkit atuarfissinni naggataarnersiorassi. Unnummut taamatut pissanngilatit! 
 
- Aa, ataata, Emilie qinorpasissumik nipeqarluni arriitsumik oqarpoq, nangillunilu: - Ullumi arfininngorneruvoq, ilakka unnunnissaanut assut pissangarrapput ...! 
 
Taamak pisarani Anette oqarataarpoq: - Ata, unnummut Emilie sussa aamma kingusinaaraluaruni. Ulluni makkunani pigaartaraluaruni soqutaavallaanngilaq. Ullaakkut makiaartalissaguni piffissaq innajaartalerfissaa nalliukkumaarpoq. Uagummi aamma pulaartoqartussaagatta pigaartussaavugut, kingusinaaraluaruni akornusernavianngilaatigut. 

Erik akinngilaq. Tamatumuuna akuersisoq paasisariaqarpoq. 

Emilie Anettep oqalunnera tusarnaajutigalugu isumaliorpoq: „Nalunngilara sooq unnuk manna uannut taamak pitsaasaarniartigisutit, Anette!" Tassa ulluni makkunani Anettep pania Jane tikeraartoraat, taannalu Anettep killilersunngisaannarpaa, uffa ukioqatigigaa. Tassagooq feeriarmat. 
Emilie oqaqqiganilu isumaliuinnarpoq assut kingusinaarniarluni. Soormi qaatikkuni. „Anette isumaliorpit paasinngikkikkit unnummut kingusinaaraluaruma sooq ajorinngikkit. Sianiissoraarma! Nalunngilakkit!" Isumaliorpoq. 

Emiliep uumissuineq ataataminit Anettemillu ilikkarpaa. Taakkua asanninnermik takutitsiffiginngisaannarsimammanni qinngarsugarilersimavai, ajortuinnarnik isumaqarfiginiartarlugit. Maanna perulerami qimannissaat erinigalugu eqqarsaatigiuartarpaa. Nalunngilaali massakkut qimassinnaanagit. Sumunnassagamimi? 

Aqqusinersuaq Gladsaxevej ulluinnarni biilerpassuit sukkaqalutik ingerlaffigisagaat, maanna unnuaammat biilit unerarsimammata sunnguamik nipaqanngilaq. Emilie Eskildilu tasiorlutik arriitsumik aqqusinersuakkut ikaarput, Utterslev Mosemi pisuttuarniarlutik. 

KAPITALI 2.

Emilie niviarsiaavoq pinnersoq. Kalaallisut isikkoqanngilaq, qallunaanilli aamma allaalluni. Nujaasa qernernerat amiatalu similaarnera eqqaassanngikkaanni qallunaajusorineqarsinnaavoq, timaa nioqqortulluni qallunaarpalukkami. Ullumikkut kalaallit akuttat pinnersut assigai, immaqaluunniit pinnernerpaat. Emiliep nalunngilaa pinnerluni. Tamanna iluarisarlugulu sorraallisaatigilaartarpaa. Sumiluunniit angutinit isikkunneqartarpoq, soorunalimi tamanna maluginngitsoorsinnaanngilaa. 

- Kalaaliuit? Angutinit taama aperineqaraangami akisarpoq: 

- Sussagakku? Nangippata:
  
- Qallunaajunngilatimmi, Kangiamiuuit? 
Akinagit malaamilluni alarasuartarpai qimapallallugillu. Ilaanni sorraannerarluni oqaasipiluttut tusaasarpai. Ilaanniluunniimmi kalaaliunnginnerarluni akisarpoq. Ikinngutini niviaaluit ilagitillugit angutit taamatut oqaluttut Emiliellu akissutigisartagai illakuluutigisartorujussuuaat. Tamakkuli nassuiaatissaqarput. 


Mikigallarami salluneq nalugallaramiuk, kalaaliunerluni 
aperineqaraangami angerasuartarpoq, inequgineqaraangamilu 
perruualaalersarluni. Anginerulerami allanngorpoq. 
Piaartumik malugivaa ataatami kalaallinik ilaqartinnaveersaartaraani. 
Naalanniartarpaa ilumoorsinnaammat 
kalaallit iluarluanngitsuummata ilagitinnaveersaartarai. 
Atuarsinnaalerami tamanna uppernarsisoraa, aviisini atuartaramiuk kalaallit imerajuttuusut toqutsigajuttuusut imminorajuttuusullu. 
Atuartarpaa Gråbrødretorv Christianshavnstorvilu kalaallit aalakoortut inigigajukkaat, taamaattumillu taakku sapinngisaminik tikinnaveersaartarpai. 
Nalunngilaa ataatani aamma imertartoq aalakoortarlunilu, 
kisiannili toqutsisanngilaq, aamma Gråbrødretorvimiinneq 
ajorpoq Christianshavnstorvimiluunniit. Anettellu 
imminut ajorniartarneranut nammineq kalaallimik anaanaqarnini 
pissutaatinniartarpaa. Ilaquttaminit iluareqqunermit 
kalaallinut ungasinniartunngorpoq. 
Imaanngilaq Emiliep tamakku isumaliutigiuartarai. 
Qallunaararpassuarnik ikinnguteqarami ulluinnarni eqqarsaatigisanngilai, 
nuannaartarlunilu. Kisimiileraangamili 
pingaartumik ineeqqamini tamakku isumapiluit qaffakaatittoortarpai. 
Maanna Emiliep 16-inik ukioqalernermini kalaallit tungaannut 
isumaa allanngorsimavoq. Illersorniartarpai, ilagissanagilli. 
Emilie angummi arnaani peroriartorsimavoq. Aanaata 
siullermik niviarsiaraq soqutiginngitsutut pissuseqarfigisimasani 
tigummileramiuk assut asalerpaa paarilluarlugulu. 
Kommunimiit utoqqalinersiutinik aningaasanik pisartagaqalerami 
siornatigutut ullaakkut asaajartortariaaruppoq. 
Emiliennguarlu aamma aningaasanik pisartagaqartinneqarmat 
ulluinnarni naammattusaarilluarlutik 
inuugunik ajorsartariaqanngillat. 
Erik suliunnaarsimavoq qitilulersimanini pissutigalugu. 
Taamaannini pissutigalugu taannattaaq aningaasanik 
pisartagaqarpoq. Maanna Erik arnaatimini Lisemi najugaqarpoq. 
Niviarsiarannguaq Emilie pingasunik ukiulik sivisuumik 
napparsimavimmiissimalluni angerlartinniarneqalermat 
angutaata Eriup nuliassaatalu Lisep tigusussanngorpaat. 
Tamannali isumaqatigiinngissutigisorujussuuaat. Lisep tusaramiuk niviarsiaraq ipingajakkaluarnini pissutigalugu ukiuni siullerni paarilluagassaasoq, naamik tigorusunngilluinnarpaa 
nammineq suliffeqarami. Tamanna 
Eriullu oqqassutigisartorujussuanngorpaat. Eriup suliffeqannginnami 
paarisinnaagaluarpaa, meeqqerinerli naluaa 
eqiagalugulu. Børnehaviliartalerpat tassunga ingerlassinnaavaa 
aallugulu, kisianni tamatuma saniatigut qanoq 
iliuuseqarfiginissaa nalunerartarpaa, akornutissatullu isigalugu. 
Ilimaginngisamik Eriup anaanaata Dagmar Jensenip 
niviarsiaraq tigujumaratarpaa, uffa siullermik niviarsiarannguaq 
taanna soqutiginngitsutut isigisimallugu, anaanagigalua 
nuannarinngippallaaqigamiuk. Dagmar Jensenip 
piumasaa taanna tamarmik iluarilluarpaat. Pissusilersuutissallu 
tamarmik aaqqimmata Emiliaaraq aanaminut, 
anaanagigaluaminut asannissimanngitsumut, anaanagigaluamilu 
qinngarisaanut, nuuppoq. Tamakkuli ilisimanngilai. 
Dagmar Jensen niviarsiaqqamik paarsilerami allanngorpoq. 
Isumagissaarnerulerpoq, arnaqatiminillu nersualaarneqaraangami 
tamanna inuummarissisimaarnartutut 
malugisimaniartarpaa. Niviarsiaraq aneeqatigalugu busseqatigaluguluunniit 
perroorutigisarpaa, meeraq qiimasoq 
allamiorpalulaartoq pinnersoq inuit alutorsarlutik isikkuttarmassuk. 
Qungujulallutik isigeqqajaasarpaat, ilaannilu 
inequnarnerartarlugu. 
Meeqqap atisarinnissaa fru Jensenip pingaartittorujussuanngorpaa. 
Aningaasat siornatigut erligisani niviarsiaqqamut 
atisassarsiutigisalerpai. Pinnersaatitut erlinnartutut 
pigilerpaa, taamak oqarsinnaanngikkaluarluni. Meeraq 
piuminarami peruluutaanngilaq. Ilami allaat qungujutsitsiuartalerpoq. 
Fru Jensen utoqqalilluni aatsaat taamak 
qungujullattaartigilerpoq. Erik anaanaminut pulaallattaalerpoq, 
pulaaraangamilu, niviarsiaraq nuannaartarnermik quianartarlunilu qimakkusunnartanngimmat, aniaarniarneq ajorpoq. Aamma oqallorissiaarnera nuannequtinut ilaavoq. Emiliaaraq nuannaarutaalerpoq. 
Dagmar Jensen aatsaat ernutaqarnermik misigisaqalerpoq. 
Sunaaffa taamak nuannertigisoq! Allamik, Eriup 
nuliaminit siullermit erneranik ernutaqaraluarpoq. Taannali 
takuneq ajoramiuk maqaasinngilaa. Soorlumi Emiliaaraq 
ernutatuarigaa. Taamak isumaqarfiginartarpoq. 
Ullut ilaanni niviarsiaqqap aanani apereriataarpaa: 
- Naak anaanaga? 
- Uanga anaanagaarma, aanaata akivaa. 
- Naamik, illit Eriup anaanagaatit, uanga aanagaakkit, meeqqap akivaa. 
Ih silatussuseerakasia, salloqittalaagassaanngilaq, fru 
Jensen qamuuna quiasulluni isumaliorpoq. Qungujunngivillunili 
nangippoq: 
- Anaanat toquvoq, uanga maannakkut anaanagaarma! 
Meeqqap aanami oqaasii akuerai, oqaqqiganilu pinnguarnini 
nangippaa. 
Ukiut marluk qaangiummata fru Jensen toquvoq. Gigteqartartorujussuusimavoq 
iisartagartorluni qaangiimisartakkaminik. 
Emiliaaraq najortigileramiuk taanna samminermik 
imminut puigoqqajaasarluni gigtip annernartua 
atussaatinnerulersimavaa. Ukiuugaali inigisami silataani 
majuartarfiit quasartut malugiitsoorlugit quaalluni nakkakattarami, 
naqqanut tussimavoq niumi illua nanerlugu, 
sunaaffa napillugu. Nalalluni nimaartoq takuneqarami 
siarngutigineqarsimavoq, napparsimaviullu qamussuinit 
aaneqarluni napparsimaviliaanneqarsimavoq. Fru Jensenip 
annilaarnermit anniarnermillu silaqarpiarsimanngeriarami, 
ernutannguani inigisaminni kisimiittoq oqaatigissallugu 
puigorsimavaa. Saniliisali qiarpalunnera tusaalerlugu, 
imminnut eqqussimavaat, aanani utaqqikatalerlugu qiangiililersoq. Erik allamik arnaateqalersimavoq najugaqarfigisaminik, 
 Anettemik atilik Høje Gladsaxemilu 
najugalik. Anette Emiliep ukioqataanik, Janemik atilimmik 
paneqarpoq, taannalu uigisaminit siullermit meeraraa. 
Anaanami kissaatigisaa malillugu napparsimavimmiilermat 
Erik inigisaannut nuuppoq Emilie tassaneeqatigissallugu, 
børnehavini qimannginniassammagu. 
Sapaatip akunneri marluk qaangiuttut fru Jensen napparsimavimmiit 
angerlartinneqarpoq, gipseqaramili pitsorloqaaq. 
Napparsimaviup paarsisuanit orninneqartarpoq. 
Kommunillu sapaatip akunneranut marloriarluni aggersittagaanik 
eqqiaasumik inigisaminni ikiorteqartarpoq. 
Aanani angerlarmat Emilie assut nuannaarpoq, kiffartuukkusuttarlugulu 
piumasaqaraangat aalliukkasuartarpaa. 
Inikisaaraluarlutik Erik suli najortigaat ikiortigilluarlugulu, 
pisiniartoralugu Emiliemillu børnehavimut ingerlassisoralugu. 
Ualikkut eqqaamiuata panimminut aappiullugu 
angerlaakkajuttarpaa. Emilie naalagarsiortitseqaaq, 
tamannali ippinnartuutinneqanngilaq. 
Fru Jensenip niulunnini sivisunaarpaa. Aatsaat aasarmat 
ajaappisserluni angalaalaarsinnaanngorpoq, aniilaarniarunili 
kisianni Emilie ilagalugu. Ingalluni ernutannguani 
qujagilerujaa, ilami ikiortigisaleramiuk. Taannannguarmi 
piginngikkuniuk qanoq ilioqqajarpa? Dagmar 
Jensenili itisuunik eqqarsaasersortartuunnginnami, tamanna 
pisussatut qujanartutut isigalugu naammagaa. 
Uninngajuarsimanermit aasaq imaasigaluartoq, fru 
Jensenip gigtiminik ippigusunnera aasiit sakkortusigaluttuinnarpoq. 
Anniartarnermik qiimaalligaluttuinnalerpoq. 
Nuannaarutituaa tassa Emilie. 
Ukiartoq pitsorluttorujussuanngorpoq, niumi napinera 
annertuumik gigteqarfigisalerlugu. Meeqqamik paarisaqarnera 
pisortanit ippigineqalerpoq. Emiliep aanaminit 
qimagunnissaa pisariaqartinneqalerpoq. Eriup Anette akuersitippaa Emiliep imminnut nuunnissaanut. Siullermik 
Anette assut ajornasaaraluarpoq, nammineq maanna 
meerassaqalerami, meeqqamik allamik tigusinissani merseralugu. 
Emilieli tigujumanngikkuniuk Eriup qimaqinammani annilaangagaa, maannalu nassangaatsialerami Eriup ikiortigilluarnera miserratigisinnaanngilaa. Taamaattumik 
oqartoqarsinnaanngilaq Emilie anaanassamut 
asannittumut nuuttoq. 
Erik naammattunik sammisassaqarpoq. Niviarsiaqqat 
marluk børnehaviliaatereeraangamigit pisiassat isumagisarpai. 
Periarfissaqaraangamilu saniatigut arlaannik 
oorersiulaarniarluni suliassarsiortarpoq, akii akileraarutinut 
isertorsinnaagaangamigit. Ilaqutariimmi maanna ilapput. 
Anette meerartaarpat aningaasartuutissat suli amerlisussaapput. 
Eriup paasivaa ikiuuttariaqarluni. Aamma 
nuannarivallaanngisaminik paasisaqarpoq. Tassa inuussutigisassatik 
naammattusaarniassagunikkit imernikillisariaqarluni. 
Imertuartarsimasumulli imaaliallaannaq soraarussineq 
ajornarmat, periarfissaqaraangami Anettemut 
isertorluni ingerlatikujuttarpaa. Sulimi meeraq inuunngilaq. 
Anette ukiorpassuarni pisiniarfissuarmi BC-varehusimi sulisimavoq, 
sulilu erninissaminut qaammatit amerlajunnaaraluartut 
sulivoq. Angerlaraangami qasusimasarpoq, Erillu 
silatusaavilluni ikiuunniavittarpoq. 
Høje Gladsaxemut nooqqaarsimaleramik Emilie aanaminut 
angerlarsertorujussuusimavoq. „Angerlarniarpunga", 
oqararaaq. „Angerlarsimavutit", taamak akineqaraangami 
meerujuusorujussuanngussaaq oqalullunilu: „Naagga, aanaamut 
angerlassaanga!" Qialerlunilu. Aallaqqaammut 
piuminaakujuppoq aamma Anettellu pania Jane akaareqatigiinngikujuttaramik. 
Eriup arnaminut Emilie akuttunngitsumik 
pulaaruttarpaa. Pulaaraangamillu aniumajunnaaraangat 
angutaata sukannerfigisariaqartarpaa meerapalaajunerartarlugu. Tassalu Emiliep oqaatsinit ilikkarluaqqaagaasa 
ilaat tassaavoq 'meerapalaaq'. Janelu kamaatikujukkaangamik 
oqaasinnaarisalerpaa: „Illit tassa meerapalaaq!" 
- Anaana, illimmi aamma uatsinnut pulaarsinnaavutit, 
bussi linia 19 saninnguatsinnut unittarami ilinnut pisarivallaanngikkaluarpoq. 
Piffissaq aggerfissat nalunngikkutsigu 
bussit unittarfiannut naapigiarsinnaavatsigit, Eriup 
ilaanni pulaarlutik arni oqarfigaa. 
- Takussavarput, arnaata akivaa. 
Tassa fru Jensen maanna ernermi najugaanut, aappaata 
Anettep najugariuarsimasaanut pulaarsimanngisaannarami, 
uffa qangali Eriup Annette panialu arnaminut pulaarussimagaluarai. 
Kiisami maanna pissamaalernerpoq? 
Emilie pissutigalugu. 
Dagmar Jensenip Emilie najortigiunnaaramiuk kisimiittaraluaqaaq, 
aliikkutassaqarporli. Anituaraangami 
atuagassiat sapaatip akunnikkuutaartumik saqqummersartut 
ataasiinnaanngitsut pisiarisarpai, imaluunniit ikiortini 
pisiniartileraangamiuk tamakkuninnga pisitittarlugu. 
Taamaalilluni inuppassuit nalulluinnakkani, kunngikkormiut, 
isiginnaartitsisartut, naalakkersuisut, kikkulluunniit 
atuagassiani taamaattuni allaaserineqartartut 
ilikkartorujussuuai. Nalunngilai kikkut katittut, kikkut 
avittut, kikkut asaqatigiilersut assigisaallu. Tamakkuninnga ilisimasaqarneq pingaartittorujussuanngorpaa, sanilinilu isersimasorigaangamiuk oqaloqatigiissutissaqarluartarput, ilaannilu atuagassiaatiminnik taartigiittarlutik. Aamma fru Jensenip soorunalimi fjernsyni aliikkutarilluartarpaa. Eqqarsaatigisimanngisaminik taamaaliornermigut Emiliaaqqamut maqaasinini matoorpaa. 
Ilaannili nakerisaarutivilluni nikallortarpoq, tamakku aliikkutarisartakkani soqutigiunnaartarlugit. Ilaqutamininnguani 
eqqaminiinngitsut eqqarsaatigilersarpai. Eriup ernera qassinimmitaava ukioqassava? Qanormita isikkoqarpa? Naatsersornialeraangamigit ukiut pereersimasut eqqarsaataaniilersarput. Taamani Erik avinnialermat kalaaleq arnaq piniarlugu, qangamaannaajuna? Ukiut ajortut. Arnaq taanna kalaaleq eqqaagamiuk nuannaanngitsorujussuanngorpoq. Nalunngilaa taassuma arnap nuannarinngikkaani. Namminermi? Arnaq taanna, aqqalu eqqarsaatimigut taassanagu, nammineq nuannersunik takutitaqarfigisimanerlugu? Oqaloqatigisimanngisaannarpaa, Kalaallit Nunaannilu ilaqutai apeqqutigisimanngisaannarlugit. Ilaqutai kikkuunersut qanorlu ittuusimanersut nalulluinnarpai. Aperisimanngisaannarpaami tusassallugit soqutigisimannginnamigit. Kalaallit arnat tamarmik taamaattuunerlutik? Taassumatut? Kisianni aamma soqutiginngilaa kalaallit arnat qanoq ikkaluarpata, kingorna takoqqikkunnannginnamigit. Eqqarsaatiginngisaannarpaa Emiliaaraq affarmik kalaaliusoq. Taannannguaq allaavoq. Tamanit allaaneruvoq. Niviarsiaraq asseqanngitsoq asanartoq. 

Ukiuugaa Erik Emilielu aanaanut pulaarlutik, matuagut sianertaraluaramik mappiunneqannginnamik, Eriup nammineq matuersaateqarami imminnut mappiullutik iseramik takulerpaat inip naqqani aanatoqaq nalasoq . Eriup attoramiuk erngerluni paasivaa toqungasoq. 
- Aanaa, aanaa! Emilie torlulaartuarpoq, aanani issorarsimasoq aalatinniarlugu. 
- Toqusimavoq, angutaata oqarfigaa, tasissiuteriarlugulu anaanami saniliata matuatigut sianerpoq, qinnuigalugu niviarsiaraq paaritsiaqqullugu.
 
Margrethe! - Illiunngila?

                             Siulequt

Margrethe oqaluttuariniagara aallartivitsinnagu atip taassuma imaannaanngissusia oqaluttuatoqqat najoqqutaralugit siulequtitut taatsiarallarlara.
  Margrethe oqaluttuariniagara iluartuutitaanngilaq. Aterli Margrethe ajunngitsorpassuarnik oqaluttuassartallit ilagiinnarpaat.
  Margrethe iluartoq pillugu oqaluttuatoqaqarpoq imaattumik:
  "Margrethe qaatigut isikkumigut kusanaannanngilaq, aamma ilumigut taamatut kusanartigaaq. Ataatani guutipilussiortut palaserigaluaraat milutsitsisuata kristumiunngorsimasup kristumiut upperisaannik ajoqersorsimavaa, arnarlu taanna milutsitsisua upperisani pillugu toqutaasimavoq.
  Ullut ilaanni Margrethe 15-inik ukioqalerluni milutsitsisumi savaatai paaralugit takusimanngilaa naalagaasoq saneqquttoq. Taanna ruumamiuuvoq nunap immikkoortuani tassani naalagaasoq. Margrethe qanoq kusanarluinnartigisoq takugamiuk kusanangaarsuseq inuup taassuma pigisaa tupigusuutigaa. Assut ilungersorluni nuliartaariumagaluarpaa, Margrethelli akuersaanngilaa. Naalagaasup tamanna assut kamaatigaa, parnaarussivimmullu pisippaa, kristumiuummanngooq.
  Margrethe parnaarussivimmiitillugu ajortup saqqummerfigaa uumasupiluttut innermik isilittut qanerujussuaqartutullu isikkoqarluni. Uumasupiluup paallugu ajugaaffigaa iillugulu, Margretheli iluanaarluni sanningasullup assinganik tigumiaaqarpoq.
  Uumasupiluup iluani taanna alliartulerpoq, allingaaramilu qisussuanngorluni uumasupiluk aserorterpaa.
  Ajortorli taamaannaq ajugaaffigineqarusunngilaq. Anersaajulluni ajortoq Beelzebub-mik taaneqarluni saqqummerpoq. Kisianni Margrethep aamma ajugaaffigaa pinngitsaalillugulu kinarpiaanera suniarneralu oqaatigitillugu. Oqarfigaalu inuit sinnganeq aqqutigalugu pututinniartariaqanngikkai.
   Margrethe ajortumut ajugaanermi kingornatigut naalagaasumit assut naalliutsinneqalerpoq, ilami naalagaasup takujumajunnaavippaa, toqutassanngortippaalu.
  Margrethe toqutaasussanngorami Guuti qinnuigaa arnat erniniarnerminni ajornartorsiuteqartut ikiortaqqullugit. Qinoreerami toqoraasartoq saaffigaa oqarfigalugulu: "Qatanngut, qaa panat tiguniaruk niaquerlungalu!"
  Taamaalilluni Margrethe arnanut qitornartaarniartunut illersuisunngorpoq. Meeqqat taassuma illersuinerani inunngortut sumilluunniit ajoqutissarsineq ajorput.
  Hellevadip oqaluffiani alterip assiliaata saani aqqit ajornartorsiortunut ikiuisartut aqqi nalunaarsorneqarsimapput. Taakkununnga ilaavoq Margrethe uumasupilummik tummaasimalluni aqqa.
Margrethe takoqqaarpara niviarsiarannguusoq. Qiimassutsimigut, illartarnermigut qungujulasarnermigullu minguitsukkut anitsiarfiit nuannernerulersittarpai. Ikinngutikkuminassusia atuaqataasa nassaarilertorpaat. Ungatangersimaarneqartuartarpoq, ilami ikinngutaaniartut paggatiinnaraallusooq maluginiartarpara.
  Margrethe inuit qaqutigoortut ilagaat. Tamanna maluginiartarpara. Kusanartorujussuuvoq. Isai sukkulaajusat angisuupput qimeriarsuaqarlutik. Amia qaqoqaaq. Uluai sinngortut kiinannguanut mikisumut iluserilluinnartumut tulluarluinnarput. Qaniata sinaa issulaartunik qarlulik kigutaasa qaqqoriit soorlumi annerigaat. Qaneq aappallarimmik qarlulik ipumminganngitsoq qamani asanninnermik pigisaqarneranut qaqqaqqalaarussisuuvoq. Nujai sukkulaajusat amianut tulluarluinnarputtaaq. Issaqarpoq, taamaannerali kiinannguata isikkuanut alutornaqutaaginnarpoq.
  Niviarsiarannguaq taanna Margrethemik atserneqarsimammat tupinnanngilaq. Ateq taanna nalaatsortumik atsiunneqarsimanersoq kialuunniit uppernarsarsinnaanngilaa.
  Ateq Margrethe grækerit oqaaseraat, isumaqartoq: Sapangaq. Ilumummi Margrethe maanna oqaluttuariligara sapangaavoq kusanarnersaallunilu akisunersaallunilu pinnernerpaaq.
  Margrethe qungujulaleraangami allaanngilaq aasalersup seqerna nuisoq. Illarpaluttarnera upernalaami samuuna nunap iluani kuuppalaarnertut tusarnertigaaq. Aalaasia oqippaluppoq eqaappasillunilu, periartarneralu arnarpalulluinnarpoq.
  Tamakku tamarmik takutippaat arnaq taanna silarsuup immikkut pilluaqqoreerlugu pinngortissimagaa inooqataasunut kusanaatissanngorlugu takunnittunullu nuannaarutissanngorlugu.
  Margrethe 17-nik ukioqalerami soorlumi tassa "manniarannguaq qalipaarlugu." Tikitamini tamani inuuneq nuannersunngortittarpaa. Qiimassutsimigut, kusanassutsimigut inooqatikkuminassutsimigullu akuliutilaartilluni pissutsinik allanngortitsilluinnartarpoq. Inuit ulluinarni inuunerminni isumakuluuteqartutut, seqineqanngitsormiutut inuunerup alanngortaanilusooq inuusut takkunnermigut allanngortittarpai. Takkuffimmini allaasanngilaq soorlumi ukiakkut nuna apilerluni avaanngunarsisoq, seqineq nuiarlussuarnit alakkarneq ajulersimagaluarluni, tassanngaannaq nuisoq kiassutsiminik aput aallugu inuillu kingumut nuannaalersillugit. Inuimmiuku atugarliulernerminni isumaqaqqajaasartut seqineq tammartoq qinngoqqinnaveertorlu. Naagga! Seqineq nuissat tunuinniittuarpoq. Kiassusia unganassusia inuuneqalersitsisarneralu allanngunngilaq, asserneqaannartoruna!
  Margrethe taamatut sunniisarpoq, inuillu utoqqalillutik nikallulersut tamanillu qimagaasutut misigilersut ukiualunnik inuutsatsittarpai ullunullu pilluarnarnerusunut takorluuilersittarlugit.
  Margrethep taamatut sunniisarnera isigileraangakku kissangaartarpunga niviarsiarannguaq taanna aserornartunut putusaarneqassanngitsoq aserorneqassanngitsorlu, suullu assiukkumaartussat pissutsimigut isikkumigullu kusarnartukkut iluarinartukkullu ajoquserneqarnani ajugaaffigisassagai. Inuunittami isumaa unaavoq: Allanut kusanaqutaallutalu nuannaarutaassasugut, aliasuttut nikallorlutillu unittuulersut qiimmassagassaralugit siumullu siunnerfitoqqamut tikkuartuutassaralugit.

---

Ullut ukiullu allanngorarput, tamakkulu ingerlaqatigalugit inuunerputtaaq allanngoriartorpoq. Suut avatitsinnit iseriartortut inuunitsinnut sunniuteqartorujussuupput. Isigisatta malugitinnata pissutsinut malinnaasunngortippaatigut. Aviisit, assilissat, filmit, videot, fjernsynit allallu inuunerput qanoq ingerlasariaqarnersoq takorluulersippaat, maluginagillu naleqqiuttut - naak takkuteqqaarmata ulluinnarni inuusaatsitsinnut akerliusutut maluginiarsimasaraluavut - ikkivigiartortarpavut malinnaaffigilerlugit ilaallu inuuneqarfigiartorsinnaalersarlugit.
  Margrethe ullunut iseriartortunut mianersoqqullugu oqarfigerusuttaraluarpara. Arnarmi taanna qaqutigoortoq tassaasariaqarpoq inuiaqatigiinnut akuliukkumaartussaasoq inooqatigiinni kusanaqutaannaanani, iluaqutaalluni ataqqinaataallunilu.
  Kisianni silarsuup Margrethep siunnerfigisaata qanoq issusianik misilittagaqarnerusutut oqaloqatiginiassallugu sapiissuseqanngilanga.
  Sooq?
  Uannut taama aperisarpunga. Apeqqut tikiuttarpoq: "Inuup paatsoorluni, nammineq pisuunani, nakkaakkiartulernissaanut pisooqataarusuppit? Inuiaqatigiit peqqissut ineriartortinneqarnissaannut illit akisussaaqataanngilatit?"
  Apeqqutit taamaattut sianiutikka sukatilersittarpaat. Nammineq nalulluinnarpara ilumut nalinni pissutsinut akisussaaqataallunga. Nalerput pigaarput. Pissutsit qanoq ittut iseriartornerinut akisussaaqataasutut misigissuseqartariaqarpugut. Isitta saannut naleqqiuttut takusarpavut, ilaat assut alutornartarput iluarinarlutillu, ilaalli aamma naammaannartarput, soorlumi inuit isikkui taamaattut! Inuit ilaat takoqqaammut assut iluarilersinnaasarpavut, ilaalli taamatut misigissuseqarfigineq ajorpavut, soorlumi qamani ilutsinni suup ilisimatinniaraatigut inuit taakku mianersorfigisariaqarivut akuliunniarfigisariaqarnagillu. Tamanna kusanaatsuusoq nalunngilarput, inuimmi tamaasa assigiimmik pisariaqaraluarpavut, inooqatigigatsigit, kisianni inertererpalunneq tusaaniaraangatsigu, tamanna peqqissimissutissarsivigineq ajorparput, taannalu malittariaqarparput.
  Pissutsit naleqqiuttut aamma taamatut isigisariaqarput.  Kusanartut amerlaqaat. Ilarpassui takuinnarlugit assut iluarisarpavut, erniinnarlu akuliuffigisariaqarlugit misigissuseqartarpugut ilutsinni tusaaniagaqarnata, ilaalli aamma kusanarlutillu pilerinaraluaqisut nangaariarfigisinnaasarpavut naak ilarpassuatta malillugit aallarfigereeraluaraat. Tamanna kingusinnerusukkut aatsaat paasinarsisarpoq, uggornartanngeqaarlu.
  Silarsuarmi suut tamarmik assigiinngitsuupput, assigiilinngisaannassappullu. Inuit isikkui, eqqarsartaasii, paasinnittarneri, qanoq iliortarneri allarpassuillu taamaattuassapput. Tamakku inuunerput avaanngunannginnerulersittarpaat, nuannernerulersittarpaallu. Qujanaqaarlumi silarsuarmi allanngorarneqartuarmat.
  Sarfat nikerartuarput, nikerarnitillu malillugit tamarmik assigiinnik nassataqarneq ajorput. Sarfaassat ilaat iluatigisinnaasaraluarlugit amerlanerpassuit soqutiginagit saneqquaannartariaqartarpavut.
  Tamakku paasinarsisippaat naleqqiuttut kusanartuinnaaneq ajortut, iluatissarniassagaannilu qinerluni pisariaqartoq.
  Naluara Margrethep inuusuttunnguup, tamakku inuit misigisartunerusut isaat atorlugit, takusarnerai. Tamannalumiuna pillugu oqaloqatigerusuttaraluariga sapiissuseeruttarlungali.
  Sooq?
  Inuusuttuaqqat ilaat sorraalluinnartuupput. Qanoq ilioraluarunilluunniit soqutigineq ajorpaat. Inerterneqarunik akisarput: "Illit sussagamma? Uannut oqaasissaqanngilatit. - Inuk nammineq!"
  Tamanna narrujuumminarsinnaavoq. Isumaliuummernartarpoq: "Imminiik! Nammineq qanoq iliornermi kinguneri akisussaaffigiligit!" Tamannalumi taamatut pisarpoq. Inuusuttuaqqat meerarujussuillu eqqaamasariaqarpaat namminneq uumalu imminerminnik qaatuussaqarnerulluni inerterisup kukkuluttorneq ajortumik atugarliulernermillu kinguneqarsinnaasoq taamaalinnginnerani pinngitsoortinniaraluaraa.
  Taamaakkaluartorli akissut sapiippaluttoq namminersorumarpaluttorlu aamma ataqqisariaqartarpoq, tassami paasinartarpoq inuup taassuma inuunermi aallarteruttulerfiani siumut ajornartorsiutinik paasisaqariartulersimaneranut isigisaqalersimaneranullu. Apeqqutaaginnarpoq: Ilumullimi aqqut peqqinnartoq atuallakkumallugu, aalajangiuttariaqartoq eqqorlugu, aallarfigisinnaagaluaruniuk taava siunissami inooqatigiinnermi assiunniartussanut sorsoqataalluni ingerlaqataalissagaluarpoq.
  Taamaattuminguna tamakkorpassuit pillugit Margrethe oqaloqatigerusuttaraluariga, sunali pinerlugu nangaasoortuartarlunga. Nalunngikkaluarpara nangaasoorneq kinguartiterinerusoq. Kinguartiterinermi tassani suulluunniit pisinnaapput, immaqalu Margrethe kinguartitererusaarninni tikkuartuunneqannginnami nalusoorluni ajoqutissarseriataarsinnaavoq. Tamanna tassungaannaq ajoqutaassanngilaq, uannulli aamma ajoqutaavoq. Nangaasoortuarlunga uannut anersaakkut nukillaarsarpunga. Inooqatigiinnerup peqqinnartumik ingerlanissaanut sumiginnaasuuvunga.
  Sooq, sooq, sooq?
  Maanna sapiissuseqannginninnut suna pissutaasoq isumasilerunarpara. Margrethe oqaloqatiginialerunni aamma akissanerpaanga: "Illit sussagamma? Illit uannut oqaasissaqanngilatit!"
  Taama oqarpat ilumoortoq oqaatigigaa paasisinnaalissavara. Taava oqaasissaarutissaanga, ilami ajorsartitaasutut misigissaanga. Inuit imminnut qilersorsimasut kisimik aalajangersumik oqaasissaqarfigeqatigiipput. Uangali Margrethemut qilersorsimanngilanga. Ilinniartitsisuinnaavunga.
  Ilinniartitsisup suliassaa atuarfimmut atavoq. Tassani klassi tamaat ilinniartittussaavaa. Inummik ataatsimilluunniit immikkut isiginiagaqartussaanngilaq, ataasiakkaalli suliassaminnut ajornartorsiortut kisiisa immikkut ikiorniagassarai.
  Margrethemi?
  Margrethe atuarfimmi ajornartorsiuteqanngilaq.
  Soormiuna niviarsiaraq taanna soqutigigiga?
  Taamaattussaanngilanga, tamanna nalunngivippara. Ataaserli ilisimasatuara aajuna: Ullut inuulluarnarnerulernissaasa siumut anguniarneri, aqqutissat pitsaasut atuarniarnissaannut kiffassat!
  Qanoq ilillugit?
  Inooqatigiinnermi pissusissaq eqqorlugu qarmaaqataasussatut misigissuseqalersinniassallugit!
  Inuppassuit tamanna ulluinnarni eqqarsaatiginngitsutut ippaat.
  Angallatini benzina tiguneqartoq isigigaluarunikku inerterisinnaanngillat. Taamaalillutik tillittumut pisooqataalerput. Tillittunngorput. Ileqqorissaarnerup inuit akornanni itsarsuarmit atorneqartup  naneruutaata ikumasup anorliulerneranut pisooqataasunut ilanngupput, qamitsiniaqataalerput. Tamanna inooqatigiinnerup peqqinnartumik isumakuluuteqanngitsumillu ingerlaneranut assortuuttuuvoq.
  Taavami qanoq?
  Ileqqorissaarnerup aqqani inerteriguma "susassarinngisannut" akuliunniartutut isigineqalissaanga, uffa massa ileqqorissaarnerup aqqani inerterigaluartunga. Appiussama tamanna pillugu akeqqiutissavaanga. "Inuit sinilerpata" akiniaanissani eqqarsaatigilersinnaavaa.
  Inuppassuit isornartuliortunut appiussiniaraluarlutik nipangiinnarnerminnut tamanna pissutigisarpaat. Qunupput. Atugarliuuteqarnatik inoorusupput sumut tamaanga sarfarsiataaginnartutut, soorlumi qisuit anorrip mallillu ikkarluit akornini qaarussaatikkaat. Taamaakkaluarlutilli qamuuna malersorneqartutut malugisimapput. Inertertariaqartunut nipangiussiinnarnermikkut inooqatiginnerup aaqqissuussaasumik ingerlanniagaaneranut eqqunngitsuliorlutik malugisimapput. Tamanna malugisimagaluarlugu soqutiginngitsuusaarpaat.
  Inuunermi qanoruna ingerlattariaqartoq?
  Imaattariaqarsimanngilaq naapitassat qununartut pinaveersaarnermit inooqatinut akuliutinngisaannassalluni. Taamaattariaqanngilaq. Inooqatit akuliuffigisariaqarput. "Nuannaartut nuannaaqatigisariaqarput qiasullu qiaqatigalugit."
  Taavami arsatut sumut tamaanga isimmigarneqartup torarfii kusanartuinnaaneq ajorput. Ilaanni arsaq tuffimmini mingutserneqartartoq asanneqartariaqalersarpoq. Uangali suut tamaasa attulaarlugit, akuliuffigilaarlugit, pisussaasutut misigisimanera naapertorlugu inuusariaqalissagama tikitassat assigiinngitsut, ilaanni ornikkusunngisaraluakka, tikittariaqalissavakka.
  Inuiassuit oqaluttuarisaanerini inuit ilaat mianersorluinnarlutik inuusartut oqaluttuarineqartarput, allanut mattullutik, inuit inuusut isaannut isornalaartumik pissuseqarsorisatik akuliuffiginngisaannartarlugit "mingutserneqaqinagamik."
  Inuit taama inooriaaseqartut silarsuarmi inuusimasut tupinnarnersaata, Jiisusip, isumaqatiginngilai. Nammineq inuit inooqataasut narruginagit "ilanngaaserisut ajortuliortullu" nereqatigalugillu imeqatigisarpai. Akuliunnermigut inuit taakku inooqataasunit immikkut isigineqarnertik naapertorlugu iluminni qanoq misigissusiat ilinniartarpaa. Ujarlertuarpoq  inuit inooqatigiinnermi ajattugaasutut atorfissaqanngitsutullu misigissuseqartut tuppallersagaanermikkut tatigineqartutullu misigissuseqalernermikkut inooqatigiinnermi iluaqutaallutik inooqataalernissaannut aqqutissarsiuullugit. (Ilanngaaserisumut Sakæusimut oqarpoq nikagisaasoq taanna pillugu: "Ullumi inoqutigiit uku annassutissarsipput .." Sakæusip tatigineqarnini paasigamiuk sumiiffini takulerpaa. Oqarpoq: "Kingorna ilanngaanikkut innarliortitsigaluaruma sisamariarlugu taarsissavara") - Sakæusi inooqatigiinnermi qarmaaqataasussanngorpoq.
  Jiisusi taama inunnut narrugisaasunut akuliuttaraluarami nammineq mingutsinngilaq, silarsuarmili suliassani imminut suliareqqusaasoq naammassiinnarpaa.
  Soormiuna uagut taamatut ingerlasinnaanngitsugut?
  Inunnut akuliuttalerutta kisianni inuit taakku inuusaasiannik tunillanneqarluta, ajunngitsunngorluta ajortunngorlutaluunniit. Qaqutigooqaarli ajunngitsussap tungaanut tigusisinnaanerput.
  Sooruna taama nukillaangatigisugut? Sooruna aalajangersumik tiguseriarsinnaanatalu periaaseqariarsinnaanngitsugut?

---

Sooruna inuusugut? Inuunerput qanoruna isumaqartoq? Qanoruna atorniassagipput?
  Uagut pinngortitanit pingaarnerusugut, "Guuti assilillugu pinngortitaasugut anersaarneratalu ilaanik pigisaqartitaalluta" anersaartortugut inuunitta pissutaa unaannaanavianngilaq "kinguaassiorlusi amerliartoritsi!" Anginerujussuarmilli pissuteqarsimassaaq, naak pinngortitaqatitta allat nikanarnerusut inuunerisa tamanna siunertarivikkaluaraat. Inuulli immikkut ataqqinarsisitaareerluni pinngortitaasimanini puiortariaqanngilaa imminullu pinngortitaqatimisut nikanarnerusutut isiginiartariaqarnani.
  Inuuneq anguniagaqarpoq. Tamanna kialuunniit akerlileriarsinnaanngilaa. Suut tamarmik pitsanngoriartorput. Angajoqqaatta ilisimasaat inuunermillu paasinninnerat uunga killippoq. Uagut killiffik qaangingaatsiarparput. Meeqqatta killiffipput qaangingaatsiassaqaat. Suut tamarmik taamatut ingerlapput, pitsanngoriartuinnarput. Tassalu inuunerup isumaa. Inuup pisussaassutsi, kinaassutsi sunalu pillugu inuunini paasiartorpaa: Pinngortitaqatiminut naalagaasussaanini tamannalu peqatigalugu inuunermik pilluarnangaartumik pilersitsiniaqataassalluni pisussaanini, tamannalu siunertaralugu inuunermik pilluaqqusisup isumaa, paasiartorpaa. Inuunermik paasinnittut qujaniarlutik siunertarineqartoq ilungersungaarlutik, periarfissarlu tamaat atorluarniaqqissaarlugu inooqatitik siunnerfitoqqamut tikkuussortuarpaat ilaseriuarlugillu, tassalu uunga: "Nunamut nutaamut", nunamut toqusoqarfiunngitsumut, nunamut qullilinerup inugaanut, anniarnerup pallissinnaanngisaanut.
  Nunarsuarmi inuusut, inuunermik isumaanik paasinnittut, ilungersoqaat inuusut tamaasa peqatigiumallugit nuna taanna pilluarnangaartoq anguneqarsinnaaqqullugu. Nunalumi taanna ukiut tamaasa millimiterimik ataatsimik qanilleriarneqartarpoq, sulili miilit millionilippassuupput taassuma anguneqarnissaanut.
  Taamaattuminguna Margrethe inuttut oqaloqatigerusuttaraluariga inunnut ataasiakkaannguanut nunap taassuma tungaanut ingerlanialersunut peqataaniaqqullugu.
  Ullumikkut pissutsit eqqarsaatigileraanni siunnerfitoqqap taassuma anguneqarnissaa mersernartutut isigineqarsinnaavoq. Ilami inuit oqassapput: "Taamaattoqarnavianngilaq. Takuuk, sorsunnersuit ajornartorsiortitsineranni inuppassuit naalliullutik inuusariaqarput. Pinngitsut malersorneqarlutik toqunneqartariaqarput. Meeqqat angajoqqaaruttut anneruniarnerup naalagaajumanerullu aqqini qiarpalunneri tusaasinnaanngiligit? Perlilersut nerisassaminnik suaartarpalunneri kipianngunanngillat?"
  "Naak naapertuilluarneq? Naapertuilluarnerup aqqani suliniartoqarpa? Akerariit akeqqamik nungutitaanissaat kisiat eqqarsaatigaat. Sakkut aserornarnerpaat nassaariniartuarpaat. Bakteriat allaat atorlugit akeqqat suujunnaapallannissaat anguniarpaat. Illorsuit suliarsuillu allat aserunngikkaluarlugit inuit toqugasuarnissaat ilungersuutigaat. Ataasiinnaq tamarmik anguniarpaat: Akeqqani toqungasoq sakiaasigut tummarlugu ajugaanerup pianik nilliumisaarnissaq! Taannali sumut iluaqutaava? Naapertuilluannginnerup aqqani suliniarneq pinngitsaaliinerusoq nikanarsagaanermik kinguneqartussaavoq. Silarsuarmi pisartut, pissaanersuit tupinnangaartut sivikitsuinnarmik atasarput. Kialuunniit peqqinnanngitsumik aqquteqarluni suliniartup suliani akisussaaffigai. Guuti tamarmik qulaanniippoq ... "Uanga akiliiumaarpunga."
  Inuppassuit Guuteqarnera upperinngilaat, Jiisusiluunniit nunami inuusimasut tupinnarnersaat toqugamilu makinnermi kingornatigut "inuit isigitillugit qilaliarnera" angerlarnertut isumaqartinngilaat. "Uanga inuugama ilississaaq inuussaasi",imminerminnut aamma oqariartuutaasoq soqutiginngilaat tigujumanagulu.
  Silarsuarmi inuuneq nuannersorpassuaqartoq nuanninngitsunik amma naapitassaqarfiuvoq. Ullut "saammaaffiusut" killissaqarput. Siunermiipput qiviarfissaasuaffissat.
  Silarsuarmi inuusunit pilluaannerpaaq tassaajumaarpoq inuk ulluni ajornartorsiorfiusuni qiviarfissaqarnani inuusoq. Ila inuunerup piitsuusimassusia, nallinnarsimassusia!

-----

Inuusunnerup ullui tassa pilluarfiit! Aasarsiorfiupput, ilami aasarinnersiorfiupput. Ulluni taakkunani pilluarnangaartuni suut tamarmik ajornanngitsumik naammassineqarsinnaapput. Nalliuttut eqqarsaatigivallaarnagit pullavigineqarsinnaasarput ingerlavigineqalerlutillu. Isigisat tamarmik ilaarusunnarsisarput ooqattaarusunnarsillutillu. Kusanartut ullaap seqernata qillaalutsitaasut kusanartigisut, akornini ajortoqarsinnaaneri eqqarsaatigineq ajornartarput.
  Soorunami isumaatsoorneqartarpoq. Tamanna tupinnanngilaq. Kingusinaarluni eqqarsartoqartarpoq: "Aa, soormitaava mianersornerusimanngilanga." - Taava tukernersorneqalersarpoq, allorialersinnanilu siumut ungasinnerusumut qinerusunnarsisarpoq.
  Tamanna ileqquuvoq ajunngitsoq. Mianersorneq eqqarsarluarnerlu ajortumik kinguneqarneq ajorput. - "Qillersut tamarmik kuultiunngillat!"
----
Tamakkuuku pillugit Margrethe inuunerup anguniagaanut qinerlerluarlunilu ungaqqutaartariaqartunullu ungaqqutaariniarluni ingerlasariaqarumaarnissaa pillugu siumut tikkuartuutilaarumallugu oqaloqatigerusuttaraluariga piviusunngortissanaguli.
  Eqqarsaatit tamakku taatsiakkakka peqquteqartumik eqqarsaatissarsiarisimavakka.


2.

Ukiaq unnuk taanna sila assut avaanngunarpoq.Kianngarpoq, siallerporlu. Allaffinni issiarusaarlunga, sialuit igalaanut torarnerisa ammut kuunneri isigaakka, soorlumi silarsuaq assut tujormisoq, sialuullu igalaakkut kuunneri, soorlumi inuup artorsaateqartup qullilineri.
  Kiserliorpunga, eqqarsaatissarsiortutullu igalaat nakkuterusaarpakka.
  Niperpalaamik tusagaqarsoraanga, soorlumi matora sakkukitsoralaarsuarmik kasuttualaarneqarpaluttoq. Pulaartussaqanngilanga, aammami sila taamaattoq pulaartoqarnissaa naatsorsuutigineqarsinnaanngilaq. Naalarnillualeramali aarit kasuttualaartoqartoq tusarluarpara.
  Nikuipallappunga, matoralu ammarpara.
  Arnaq inuusuttoq matuma silataaniippoq.
  Isertipallappara, matoralu matuara.
  Masangaarami sialussiutaanit imeq kuuttuinnaavoq.
  "Oqaloqatigilaarsinnaavakkit?" Qiviaamilluni aperimmat kiinanngua eqqarsaateqarpasissoraara, ilami sialuup kuunnerinnarinngisaanik qulliliulaarsoraaraluunniit.
  "Ilaanarujussuaq, iserniarit!"
  Sialussiunni peeramiuk gummeerlunilu allaffinnut iserpoq. Assut ittoorpasippoq. Ingikkami sannerluni nakangaannarpoq. Qamuuna angisuumik erloqissuteqannguatsiarpoq, ilami qullini kuunniartut kakkissarfiminik mianersorpasilluni allartertarai maluginiarpara. Oqaaseqanngilanga. Qularinngilara eqqissiimilerumaartoq, taamalu eqqissiimileruni suna pillugu pulaarnini nalunaarutigiumaaraa.
  Misissorlualerakku arnaq inuusuttoq 17-18-it eqqaanni ukioqarsoraara, kisianni inuuserilluinnarpoq sakiaalu kusanaqalu-tik. Amia qaqortoq kiinannguata mikisup assut tulluaraa. Asingavoq, eqimilu qulaatigut tulluareqisaminik milaqarpoq.
  Iniga nipaallingaarami avaanngunaannartutut ilerpoq. Anersaamerpallattarneq sakkukitsoq kisimi tusarsaavoq.
  Sivikitsumik avungaannaalertorluni imminut ajugaaffigilersutut ilivoq. Eqqissiartulersoq malugaara, qissiminniartalerporlu.
  "Utoqqatsivunga taama unnutsigisumi pulaarama. Inuit angallappallaannginnissaat iluatsinniarsimavara, aammami tamaanngarsimanerma ilisimaneqalernissaa kissaatiginngilara."
  Nipangerpoq. Nakangalertorpoq. Uanga oqarfiginngilara, nalunngilarami suunersup oqaatiginiakkami isuinnaa ammalaaraa. Suli nangeqqinniartoq qularinngilara.
  "Ullualuit matuma siornatigulli oqaloqatigilaarniarlutit kissaateqalerpunga. Utoqqatseqqippunga ilisimateqqaarnak aggerama, neriuppungali suna pillugu aggernera oqaatigigukku isumakkeerfigiumassagimma."
  Nipangerpoq. Nipangersimalertulermat nalunngilara oqaatiginiakkani torersumik oqaatigisinnaajumallugu eqqarsaatini aaqqissorai.
  "Inuppassuarnik ilisarisimasaqanngilanga, taamaakkamalu immaqa tatigisinnaasannik oqaloqatissaaleqivunga. Kisianni illit ...." nangeqqinnissani artulerlugu nipangerpoq.
  Malugaara maanna piffissaq nalliuttoq. Taava eqissisimaniavillunga oqarfigaara:
  "Nalunngilara asuliinnaq pulaanngitsutit. Isumakuluffigissanngilarma. Tatigigumma tatiginartutut iliorfigissallutit piareersimavunga."
  Taama oqareerlunga kiinaa qissimikkakku eqqissisimanerulersimasoq paasivara.
  "Meeraaninnit angajoqqaakka kristumiuulluartuusut qaatuussaraakka, uangalu taamatut ingerlavunga, nalunngilaralu inersimaleruma ileqqoq taanna uangattaaq nangitassaralugu, tassalumi taamatut ingerlavunga. Inuusuttuaranngulerama peqatikka qanoq ingerlasut takusarpakka, uangali taamatut inuuseqarusunngilanga. Fjernsynileraangatta isiginnaakkavut imminnut qaninniartut isigissallugilluunniit kanngusuttarpunga. Inuusuttunngorsimalerama timiga inerikkiartortillugu uannut aperisalerpunga: "Soormi uanga silarsuarmi kisima taamatut ingerlaniassaanga? Angummik ilisarisimasaqarluni qanormitaava ippa?
  Nalunngilara eqqarsaatit taamaattut mianersorlunga inuuniarnera sanngiillisikkiartoraat. Tamanna sapinngisannik assortorniarpara. Taavali .....!"
  Kingumut nipangerpoq, nakapporlu. Timaa assoruuppalulerpoq, ilumigullu erloqinera kiinaagut aniniartutut ittoq takusoraara.
  "Qaammatit marluk matuma siornatigut kuisittoortunut qaaqqusaavunga. Nalliuttorsiortut nuannateqaat. Imilaarumannginnersunga aperimmanga imilaarpunga, qiimasaavippungalu. Angerlalersunga angutip qaaqqusaaqatima ilagilerpaanga. Angerlarniarlunga oqarama manigulerpaanga imminut ataasinnguartoriartoqatigiumallunga. Akuersaanngeqqaraluarlugu ilungersorpallaaleqimmat akueralugu inaanut ilagaara, aammami immaqa imilaarsimanerma sanngiinnerulersimmanga. Unnuk taanna uatsinnut angerlanngilanga. Unnuaq taanna kukkuvunga. Meerassaqalerpunga, maannalu nassarpara."
  Taava qullililerpoq. Manittungaalerami timaa sajuttuinanngorpoq. Nalunngilara peqqissiminerup pianik qullilisoq, qullilinerlu taanna tarninganut nakorsaataaqqullugu isumaannakkut qinnuppara.
  Sivisukuluttumik erloqivoq. Taamaallunimi eqqissiimilerpoq, nangipporlu:
  "Suli atuartuuvunga, maannali naartuvunga. Naartunera anaanakkut naluaat. Niviarsiaqatittut allatut naartora nakorsamut peertissinnaavara, kisianni ...."
  "Sooq, kisianni?"
  "Peertikkukku toqutsisunngussaanga. Tamanna eqqarsaatigineq artorpara. Tamannaana pillugu ornikkikkit pitsaanerpaamik siunnersutsiaqqullunga."
  Nalulerpunga qanoq oqassanerlunga. Naartua peeqquinnarsinnaavara ilinniarnerminut ajoqutigissammagu. Taamaaliorumali uangattaaq toqutsisunngussaanga. Pinerluttunngussaanga, arnallumi taassuma nammineq naartuni peertissaguniuk toqutsisunngussalluni nalunngilaa.
  Sivisuumik oqaaseqanngilanga. Qanoq siunnersuuteqassallunga aalajangersinnaanngilanga.
  Taava isumaliulerpunga immaqa ajunnginnerussasoq arnap taassuma kinaanersup suna ajunnginnerutissanerlugu nammineq isumaa mianersorlunga apeqqutigeqqaarukku.
  Malugaara arnap qissimittaraanga. Akissutissara siunnersuutissaraluunniit naalarninnguatsiarpaa.
  "Inuit namminneq isumaat taakkuugajuttarput eqqornerpaat. Taakku tarnimik nalunngissusiat malillugu ingerlasimasut inuunertik namminneerlutik aqoreersimagamikku ajornartorsiulernerminni qanoq ingerlajumanertik paasisimanerusarpaat." Nipangitsiarpunga, nangeqqippungalu: "Illit nammineq isummat pitsaanerutitat oqaatigisinnaaviuk?"
  "Uanga nammineq isumaga?" Uissuummilaartutut isikkoqalerluni aperaaq, nangipporlu: "Qanoriliornissaraana nalulerakku ilinnut siunnersoqqullunga aperiartortunga."
  "Aap, paasilluarpakkit. Isumaqarpunga qinigassat marluinnaasut":
  "Suut?"
  Pissangarpalulerluni aperaaq.
  "Illit nammineq isummat nalunaarsinnaanngikkukku uku kisiisa aqqutissaasoraakka:
  Siullermik: Meerassat pigiinnassagit, atuarnerillu unitsikkallassagit!"
  Aappassaanik: Meerassat peertissagit atuarnerillu nangiinnarlugu!"
  Arnaq sikippoq, kiaguusalerpoq. Uattut qanoq iliornissani nalornisiginnguatsiarpaa.
  Ini nipaalleruttortoq anoraasuaneq igalaamut tikiutipiloorluni qiarsuallammat tupallunga misigaanga.
  Sivisuumik oqartoqanngilagut. Tamatta aqqutissaq pitsaanerpaaq nassaariniaraluarparput, ajornartorsiutigaarpulli.
  Uanga nammineq misilittakkakka naapertorlugit arnaq oqarfigerusukkaluaqaara naartuni peertissanngikkaa kukkuninilu paasisimasani, kingumut iluarsiniarlugu ilungersussasoq. Nalunngilara naartuni peertikkaluaruniuk inuunini tamaat tarnimi nalunngissusiatigut nanertorneqassasoq, soorlumi nammineq oqartoq: "Toqutsisunngussaanga!" Inuusukkaluaqaluni isumassaq ajunngitsoq isumassarsiarereersimagaa paasivara. Kukkunermi kukkunertut isigineqarunnaassaguni qamuuna isumakkeerfigineqarnermik malugisimalerneq pissarsiarisariaqarpoq, tassalu: Guutip isumakkeerfiginninnera inutsigut tunniunneqartoq. Taanna eqqisserusuttumut pinngitsoorneqarsinnaanngilaq. Arnalli isummani namminissarsiorniartoq malinniassaguniuk naartuni peertissavaa, tamannalu erloqissutigissavaa.
  Sivitsutsiartoq oqaaseqarnialersoq malugaara.
  "Isumaqarpunga kukkuneq tamanna uanga kukkuneriinnarniarlugu. Atuarnera kinguartittariaqassagiga meerassara pigiinnarlugu."
  Eqqissiallaqaanga. Erniinnaq toqqarlugu qiviarpara, eqqissisimaniavillungalu oqalulerpunga:
  "Ilumoorluinnarputit. Aqqutissaq taanna uangattaaq pitsaanerpaasoraara. Isumaqarpunga eqqissinartumik anaanakkut oqaloqatigissagitit kukkunerit utoqqatsissutigalugu, qinnuigalugillu kukkunerpit kinguneri nammineq atorumallugit. Maniguullutit taama qinnuigigukkit qularinngilara isumakkeerfigineqarneq tunniutissagaat, tamatumalu kingorna tamanit pingaarnerpaaq tarnikkut eqqissineq pissarsiarissagit."
  "Uangattaaq taamatut eqqarsarniartuarpunga. Anaanakkulliuna neriuutaat kukkunikkut aserortigara qanoq ilillugu ajunngitsunngortinniassanerlugu nalornigama siunnersoqqullunga ornikkikkit."
  "Inuppassuit kukkunitik isertorniartarpaat inuit allat isaannut "mingoqanngitsutut eqinganeqanngitsutullu" isikkoqarumagamik. Kukkunerli immini kukkuneruvoq, taannalu kukkunertut isigisariaqarpoq kingunerilu tamanut saqqumisumik atorlugit. Tamanna tarnikkut eqqissinissamut aqqutissat pitsaanersaraat. Iluaqutaanngilaq kukkuneq kanngusuutigisaq pillugu, oqallisigisaanissaq ersigiinnarlugu, illoqarfik qimakkaluaraanni, uummalli qimanneqarsinnaanngilaq."
  "Tamanna ilumoorluinnarpoq. Qujanaq aqqutissannik uanga nammineq eqqortuusoreriikkannik ajoqersuuteqqikkamma."
  Malugaara arnap kiinaa assut eqqissisoq. Kiinannguata qamuuna erloqissuteqarnini pillugu eqissiorneri isuipput, isaalu taarnermik matoorneqarsimasutut ikkaluartut qaammarput. Soorlumi tassa nuna ukiakkut nuiarlussuarnik unguneqarsimagaluarluni kingumut seqinermik qinngorfigineqaqqittoq alianaassilluni najoruminarpasinnerulerlunilu.
  Taava nikuippoq. Assani isaappaa, qungujullunilu oqarpoq:
  "Qujanaq oqaloqatigigakkit, aqqutissannillu pitsaanerpaamik ajoqersuukkamma. Utoqqatserpunga akornusersorakkit, allatulli iliorsinnaasorinnginnama taamaaliorpunga, pakatsinngeqaangalu."
  "Uangattaaq tuppalleqaanga tatigalunga saaffigigamma. Pisussaassusera naammassiinnarpara. Uagummi inuit ikioqatigiittussaavugut ajornartorsiutivut paaseqatigiinnikkut ajugaaffiginiartussaallugit tamanit pingaarnerpaaq anguniarlugu: Tassalu tarnikkut ilerasuuteqarnani inuunissaq."
  Anilermat matumut qanisinnarlugu uterlunga allaffinni issialerama qanoq pisut aatsaat eqqarsaatigisinnaalerpakka. Arnaq kinaanerpoq. Ilisarisimanngilara, aammami nunaqqatigeratarsinnaagaluarpara, naluinnarparali. Qujaqaanga qilaap narruginanga ullunik peqqiffiusunik tunimmanga inoqatinnut ikiuunnialaalersillunga.
  Taamaannerani sila nittarpoq. Siallerunnaarsimammat igalaat kuukkunnaarput, qaammallu nuisimammat sila qaamanerulersimavoq.
  Qamuuna naleritsassimaalernerup eqqissinarluinnartup aqqutigileraanga malugisimavara. Pattagissamukarpunga, nipikitsunnguamillu unnussiummik pattarusaalerpunga.

Siulequt:


Kalaallit Nunatsinni kinguaassiutitigut atornerluisarneq pillugu kalaallisut atuakkamik ujaasisarsimagaluarlunga nassaartarsimanngilanga. Taamaattumik aalajangersimavunga nammineq allaaserinnissallunga. Aalajangeqqaarninniilli ukiorpassuit atorsimavakka piviusunngortinniarneranut.
 Allaaserinninninnut siunertaraara imminut ikiorlunga misigissutsinnik oqaasinngortitsiniaanissara, taamaalillunga imminut oqilisaavigalunga misigissutsikka aniatittarsimavakka. Neriuppunga atuartup misigissutsini suugaluartut oqaasinngortinniartarumaarai, tamannami pingaaruteqarluinnartuuvoq, ajornartorsiutit suugaluartut oqaasinngortinneqaraangamik iluarsiniarneqarnissaannut oqinnerusutut ilersarmata.
 Minnerunngitsumik taamatut pineqartup ilisimasassaanik pingaaruteqarluinnartumik annikitsunnguugaluartumik eqqaasaqalaarsimavunga, tassa maluginiaqqussavara  suliakkiissutigineqarnerata aallartinnera politiinut unneqqarissuunissaq qanoq pingaaruteqartiginersoq, tassami kinguaassiutitigut atornerlunneqarsimagaanni eqqartuussivinni aalajangiisarneq unneqqarissusermit aallaaveqarajummat pisimasoq allatut uppernarsarsinnaanngikkaanni.
 
Immikkoortoq siulleq:

Tallimanngornerummanaasiit ilunni eqqissiveqannginneq takkuteqqippoq,  aasiit taamatut,  uummatikkut anniarneq, aliasunneq, kamanneq, ersineq, paatsiveeruteqqajaaneq - ila allanik oqaasinngortissinnaanngisannik ilaqarunarpulluunniit, ilami allaannginnami ilunni qatsortitassaanngivissumik anorersuartorsuaq, qanoruna tamanna misigisartagarsuara peerniassagiga? Ila immaqaana niaqulaangajattuusunga? Misigissutsimami ipisilersittutut misigitileraanganga qimarrateqarniartutut ilersarpunga, qanorli sumullu ilisimanagu.
 Taamaallunga atuariartornavianngilanga, qanormi paatsiveqanngitsutut illunga inussiussaanga, aammami sunaluunniit ilinniartitsissutiginiagaq isertissinnaanavianngilara, ilunnimi nillianera nipittoriartuinnartutut eqqarsaatikkalu paatsiveerukkiartuinnartutut misigaakka, avatangiisinnut qanigisannullumi attaveqarniarsinnaanngilanga, qanormi nassuiassallugit naluara.  
 Eqqissisarniarlunga anissallunga aalajangerpunga.  Ileqqorilersimavara  qaqqamut eqqarsaatikka illaariartorlugillusooq imminut eqqissisariartortarlunga, tamatigorluinnaq qimmera tasikumiarlugu ilagisarpara annertoqqutiginiarlugu.
 Isikkivigissumut periarama inunnillu naapitassaqarunnaariarama, ilunni eqqissiimisutut misigisimavunga, eqqarsaatimali ajorsinnaasut qaninngoorniaannavissutut malersortuarpaannga. 
 Ujaqqami issiagaluarsinnarlunga nunamut  innarpunga. Qummut isigilerpunga, sila alianaangaarami soorlulu pinngitsuusaaginnartorluunniit. Putsut isigileriarakkit aqqusinerpassuartut sangujoraartutut isikkunikkiartulerput, arlaammitaava aqqut atorpara? Avani ungasissumi iluliaq aserorpallammat massillunga alapernaasilerpunga, soorlumi aatsaat taamaattumik takullunga.
 Qaqqamiitsillunga inuunerup oqimaattassusia eqqarsaatigaara, soorlulu oqiliartunngisaannarumaartorluunniit. Ilisimavara inuuneq oqitsuinnaanngitsuunerartaraat, paasisinnaanngisaqarpungali: sooq sinnattukka anguniakkakka timip perusussusianik imaaliallaannarlusooq peerutsinneqarpat? Naleqassusera merlertuullunga pigisara arsaarinnissutigisutut illugu kinaassusiiarneqarniarnera oqartussaanngissusermit nukillaartitsilluinnarneqarniarnera ipianngugeqaara, qanoq iliuuseqarfigisinnaanngitsutulli ippara. 
 Merlertuullunga sumik eqqasuuteqanngivillunga inuusimavunga, taamani inuunera qaamagallarmat oqillunilu. Inuusuttuaqqamut ikaarsaarniarnera artorsaatigiinnannginnerpara? Inersimasummi eqqartortarpaat meeqqat inuusuttuaqqamut ikaarsaartartut. Immaqaluunniit unnuami pisartunit akisuaffigitiinnartannginnerpunga malersortillunga? Silaqassusera ilisimassuseralu saammarsarniartutullusooq illugit allamut saasalerpunga, anigussanerpakkami? 
 Unnuami pisartut nuanniikkaluaqisut qaangiinnavittarpakka puiguinnarsinnaallugit, pinerinit allanik eqqarsaatersuinnarlunga. Alliartorneralusooq malittareqqissaarlugu pisartut akueriuminaatsinneri sakkortusiartorput, sorsuffiginissaannulli nukissaqanngitsutut ittuarlunga, uangaana sanngiilaaginnarunartunga?
 Eqqarsaatikka iluamik katersorsinnaajunnaartutut iinnalerakkit allamut saasarlunga taallamik eqqarsaatersorniarsarilerpunga:

Ukiumi isseqisumi
kialaamik tunivarma qiiaqqunanga.

Unnuami taaqisumi
qaamanermik tunivarma erseqqunanga.

Aasami kiaqisumi
suialaamik supivarma inuuneqalersillunga.

Ullukkut qaamaqisumi
tasiorparma takusaqaqqullunga.
	
Qularnermali tikimmanga
kuussuartullusooq supivarma suujunnaarsillunga.
	
Aa´ aamma kamassaatigiinnalerpara aliasuutissiinnarlungalu, sooruna eqqarsaatikka taama taarusulluinnartigisut?

Upperpunga
naak qulartaraluarlunga.

Neriunneq pigaara
naak neriuutissaqartuaannanngikkaluarlunga.

Asanninneq upperaara
naak asaneqartuaannanngikkaluarlunga.

Guuti upperaara
naak takusimanngisaannaraluarlugu.

Qaamaneq upperaara
naak taarsiortaraluaqalunga.

Imminut upperivunga
naak upperineqartuaannanngikkaluarlunga.

Eqqissisutut ilerama illoqarfiup tungaanut aallaannarpunga angerlassallunga, apuutilerlungalu ataatassara biilertoq naapeqqissaarpara. Takusinnaavara unnuaammat pisimasoq ilerasuuteqarfigisimariaramiuk isai saammarsimasutut ilersimasut. Kiinarippallaanngilaq, oqaaseqarniartutullu isikkoqaraluarpoq, ingerlaqqiinnarporli oqaaseqaranilu.
 Taamaasigaanganuna naakkigilersariga, isumakkeerfigisutullu ilersarlugu, imminut pingaartikkunnaarlunga, naak aatsaannguummat ilunni ikima nilliaffigigaanga naallioqaluni. Tamakku puigortutut illugit kamaga, anniarnera aliasunneralu ipitittutut illugit pilersaraanga, nukittunerusoralunga.
 Sianiginngilarali imminut pisuutinnerma arriikkaluaqisumik aserorterusaarlunga nukillaarsarusaaginnaraanga. Soorlulu imminut pisuutinnerma maanna pisarilersutut uteqqiaffigiuarpaannga naasuitsutut. 
 Isumakkeerfigisarniarlugu arlaatigut ilunni suli nilliasoqararaaq kamannermut saatsittuakkannik. Kamannera tamatigut anisittarpara qanigisara akerarisutut ilersarlugu, tatiginninnermik toqqissisimanermillu pigisaqarunnaarlunga.
 Ataasiaannarnanga kinaassusererusutara arlaatigut qimattoortuarpara, tammariartuinnavillungalusooq illunga, taamaasigaangama imminut kamaannera alliallattutut ilersaraaq nungusariarsinnaajunnaarajuttarlugulu, soorlulu inuunera ajortumik tigusaasimalluni aninaveeqqasutut kaavittutut illuni ingerlariaqqissinnaanngitsutut ilersartoq. 
 Qanoq ilillunga pinerpoq pisimasut allanngortikkusuttaraluarpakka, tamakkuli sinnattuinnaasutut ipput, asulilu piviusumiit peerutsikkiartuinnarlungalusooq illunga. 
 Angerlamut apuukkama illup iluani akisussaaffikka sammilerpakka. Suliassarsiorusaarlunga unnuaammat pisimasut eqqarsaatigeqqajaaginnavippakka qimarratigerusunnerugaluarlugit. 
 Tassaana ataatassama ininnut iserfigitsiarsimaleraangalu, anaanaga ininnut iserluni ataatassara suangasaarfigalugu qaaqqugamiuk innariartoqqullugu, suneranik pasitsassimannginnerami? 

Qangami angajoqqaama soraarnissaat ileranannguarsi, asulu nalunaaqutaq soorlu ila pisarnerminit sukkanerusorluunniit. Suliassakka naammasseriarakkit unittoortutut aasiit pilerpunga. Suniartungamiuna? Pisunut nuanniitsunut maleruutiinnarsinnaanerpungami? 
 Eqqarsarusaarniarlunga tassanngaannaq oqarasuaat sianermat tuparujussuarpunga, sunaaffa tiliora (ikinngutiga peqatiga) sooq atuariartorsimannginnersunga timersoriassanersungalu paasiniarlugit sianertoq. Eqqaavaalu ilinniagassaqartugut kisitsinermik quppernerit pingasut, qallunaatullu allaqqissaarnermik quppernerit sisamat, iluamillu akinagu takorniornaguluunniit oqarasuaat ilivara. 
 Aarimmi taqqama iserterpalulerput. Anaanama ilassigaminga suunersumik toqqissinartumik tunivaanga, ulluinnarni maluginiartanngisannik, ataatassarali qivianngilarluunniit. Qanoruna pissusilersorniassasunga? Peqqusiileqiummerpunga utoqqatsisutut illunga.
 Ataatassara ingerlaannaq puussiamik kiileriliaassaqarpasilluni ammukaassivoq, qangami puiaasarpalunnguarsi. Taannaana isertorluni kiilerimi imertartoq, immaqa arajutsisarsoruluni immaqaluunniit kanngusuuteqarami taamaasiortarnerpa? 
 Anaanaga igaassaminik piareersaasoq ikiorniarlugu toqqarlugu qiviaraluarlugu qiassannik tupippunga. Pasitsaatinngilaangali immaqa ataatassara aalakoorniarmanaasiit kamaallugu uanga puigortutut ikkaanga. Isikka qullinik immerput, kamaakkaangaana? Pisuutinnerpaanga? 
 Unnuami pisartunik ikioqqullunga oqarfigerusuummeraluarpara, qiassamali tupitsimmanga oqaasissakka mattuppai pitarneqarsinnaanngitsutut manngertigilertillugit. Aasit nipangersimaannarpunga.
 Isersioraluarama iluatsinngimmat ininnut isiinnarpunga. Pequliallunga natermut kivilersutut ippunga. Soorlumi nunarsuup noqitsinera artuliinnalerlugu, nikinnaveertutut ippunga soriarsinnaajunnaarlunga, ilami ersikkunnaarusukkaluarpungaluunniit aanngaannavillunga tammarlunga, soorlu ullorissat ullukkut tammartarnerattut peqataallunga. 
 “Takanna” anaanaga suaarpallappoq. Aappassaanik takannaarmat igaffimmut appakaappunga. Ataatassara kiilerimut ammukaramili suli qummukarsimanngilaq, anaanagalu pingajussaanik suaaqqippoq “Takanna” siullermernit nipitunerungaatsiartumik sukangasuumillu, qummukartorlu saammisaangaarami ilisarnanngikkaluarporluunniit. 
 “Sutulerpugut?” aperivoq, anaanamali akinagu isikkorluinnarpaa nerrisiinnarlunilu. Issiaqataaniarlunga qangami peqqusiileqinannguarsi, oqassanatalu isigut qanivullu kisimik aalapput, ataatassara malunnarseriivissimavoq imigassartorsimanerminit, anaanagalu isumalungaarami attugai tamarmik nipitoqaat. 
 Tamuaniarlunga tamuaakka allaannginnamik qanerma iluani alliartuinnavissut, mamaaluunniimmi naamasinnaanngilakka. Nukillaalersutut misigisimavunga susinnaanngitsutut, timera qisuariartarpoq taama pinianngivillunga.
 Sivitsullartoq nerereersimaleriaratta anissallunga timersoriarlunga piareersaleruttortunga anaanama pivaanga qulinut angerlaqqullunga. 
 Aqqutaani assut nakangavunga, timersornissannut nukissaqassanerpunga? Kiinarsinissara kajumiginngikkaluaqaara angerlarsimaannarsinnaanangali, sumummi allamukassagama? 
 Timersortarfimmut apuukkama inersuarmut appakaatiinnarpunga, atisalersortarfimmukarnanga teqeqqumut ingillunga timersoqatigisartakkakka isiginnaalerpakka. Ilaat nalornisumik ilassisut ilaallu qiviarsinnaanngillalluunniit. Ilami angerlarsimaffinni sorsunniarlunga aamma niviarsiaraqatinnut sorsuttuarpunga, tassami nuannarisaasorsuartut oqarsinnaanngilanga niviarsiaraqatinnit. 
 Nukappiaqqat amerlanerusut kammalaatigiuminartinneruakka niviarsiaqqaninngarnit, soorlu niviarsiaqqat timitik inersimalersut oqaloqatigiissutigerusunnerugaat. Uanga qimmit pissusaat eqqartornialeraangakkit naammalluanngitsutullusooq isigilersaraannga.
 Nukappiaqqalli sunilluunniit oqaloqatigisinnaajuarpakka eqqumiitsutut misiginngikkaluarlunga. Niviarsiaqqanulli akuuniarsarinnginnera nuannarineqarpallaanngilaq, ilami aqqusinikkut naapiinnarneqassanngilanga kisianni oqaasissaqalaarlutik, ilaat eqimattanngorlutik imminnut isussualuuteriarlutik ilaasa ornittaraannga nukappiaraasaanerartariarlunga arnapalaanngorsimasaraanga, immikkoortinniarsarisutullu ittarlunga.
 Ilaqarpulli pissuserissaartunik. Usornartunuku iluamik ilaqutariillutik ajornartorsiuteqanngitsumik inuunillit. Qanoruna angajoqqaat tamaasa najortigalugit asaneqarluni pilluarnartigaa. 
 Inuilliukua ileqquliuttoorsimagunaraat pilluarneq pigisartik pigitillugu takusinnaassanagu, ajornartorsiutissanillu ujarlillaqqinnerusutut ittarlutik. Suunersumik tappingeqqasutut ittarlutik.
 Sungiusaasorput takkuteriarami suaarpaanga ilaaniannginnersunga, akinagu ileqimisaarfigiinnarpara, tassami nipimilluunniit annitsisinnaanngilanga soorlumi qissasiinnassallunga. Isikkorluinnarpaanga qiviaqqinnangalu, tamannalumi tupinnarpallaanngilaq, tassami illoqarfimmut allamut unammiartornissatsinnut piareersaleruttuleraluaratta, tamattalu aggertarnissarput kissaatigereeraluaramiuk.
 Soraarsimaleriarmata tilioralu pisuttualerpugut illoqarfiup tungaanut. Oqaluttuukkusukkaluarpara, tatiginaguli, allanummi oqaraluarpat atamanna qinngasaarisussat aalaniangaassagaluartut. Aalajangerpunga oqaluttuutissanagu, aammami pisut taama kanngunartigisut anillakkaluarpata iluartinneqarnavianngilanga. 
 Oqassanata ingerlarusaarniarluta tiliuma pilerpaanga: “Usornaqaatit ajunngitsunik angajoqqaaqaravit, uanga angajoqqaakka unnuarsuaq naallugu erngukkamik kamaatiinnangajallutillu, iluamik sinitsitaanngilagut.
 Eqqaarpalulillaraangata qatanngutinnguakka tatamilersaraat. Qaliani uanga meeqqallu siniffinnut katersuulluta tattorlioraluarluta ilaatigut saammarsaasarniarlunga sinilersimasaraagut, itertitaaqqittarlutalu nipilersorpalussuarmik imaluunniit oqqappalussuarmik. Ullaap tungaa nipaarummata qatanngutikka aatsaat sinileruttortut itersarpakka nerisinnagilluunniit atuariartortillugillu meeqqerivimmukaallugit. Angerlaqqinnissara kajumiginngikkaluaqalugu qatanngutinnguama qimaannarnissaat naakkigaakka, ilami aamma sumukassagama? Illimmiuna sooq taama taaqqungatigisutit?” 
 Akinagu ammut sikiinnarpunga. Misiginneqatigigaluaqalugu qanoq takutinnissaa nalulerpara allamullu saasarniartutut pilerinni pilerpaanga: “Sooruna akissanallu pisutit?” “Naamik sunngilanga” akivara tuikka kiviimiannguarlugit.” “Taaqqungasutit takujuarpakkit, sunersutit apererusukkaluarlutit angusinnaanngilakkit qanillineqarsinnaanngitsutut ikkavit,” akeqqippaanga. Taamaasiuleriarmat angerlassallunga tuaviutsappunga, arpaliitigalungalu suaarpara angerlajaaqqusaasimallunga, uffa massa akunneq ataaseq affarlu suli piffissaralugit. 
 Illutta tungaanut aallaraluarlunga allarluinnarmut sanguvunga, aasiit qaqqamut. Aasarissorsuummat seqineq innarneq ajormat ulloriassaaleqinaqaaq, taamaakkaluartorli takusassat ullorissatuulli amerlatigaat. 
 
Maliina periarfissaqartillutit qungujulajuartuusutit,
kissalaamik tuninnga nukissaqartilerlunga sunut.

Aningaaq unnuami pisunik uppernarsaasuusutit 
oqalugit pisut asoortillugit.

Ullorissat unnuami uisorilasartuususi
ullukkut ilagisinga aanngartissinnaalersillunga.

Eqqarsaatersorniarlunga taavaana aqqaneq qaangeraa, tassalu qulinut angerlaqqusaanikuullunga, qanorliaasiit pisoqarumaarnerpa? Oqaasissakka piareersalerpakka: ”Nalunaaqutaararaana unissimasoq arajutsisimagiga” aa` tassaqa upperissavaannga siornatigummi utoqqatsissutigereerpara, immaqaluunniit “aatsaat timersorluta naammassigatta” imaluunniit “orluaarsigama pisunneq sapileraluarama.” Kiisa illutsinnut apuuppunga nassuiaatissaraluunniit aalajangernagu.

Iserama innareersimagunaramik nipaqanngilaq. Tuaviinnaq ininnut iserpunga, nipaarsaaqalungalu matora matuara, kisianniuna matora qanorluunniit nipaarsaarniartigigaluaraanni nipeqartuaannartoq, soorlu angigutilersimalluni matujuminaattarluni. 
 Ataatassama isertunga tusaasimagunarlugu iserfigaanga “ssumiikkavits?” aperivaanga. “Aneerama,” nipikitsunnguamik akivara. “Ssumi?” Apereqqippoq. “Silami,” nipittornerulaarlunga akeqqippara. “Ssumi ssilami?” Apereqqippoq. “Aqqusinermi,” annuppaloqalunga akeqqippara. “Ssumi aqqusinermi,” apereqqippoq. “Qaa aalakoorfiginanga, innariartorniarit,” nilliaffigilerpara qatsullugu. “Taamatuts oqaluutissanngilarma!” Akivaanga anillallunilu. 
 Ataatassaraliaasiit aalakuungaarami iluamilluunniit oqalussinnaananilu ajappaartuinnarlu ingerlalluni naveerniarsarigaanga, soorlumi ataqqeqqunanilusooq iinnaraanga.
 Innaraluarama sinilersinnaanngitsutut eqqummaarissigaluttuinnarpunga, soorlumi sianiutikka timima avataaniiginnartut, sillimassuteqartutullu iinnavillunga, isikka unissanatik, uisorernissaraluunniimmi aallerigilluinnartutut ippara, anernera sakkukillilluni akulikeqisunillu anersaartorlunga. Qasugaluaqaanga sequnngernissarali ersigisutut tatiginngitsutut misigisimavara, qaquguuna tamanna qaangiunniartoq? 
 Iluaqutaassasoralugu qinulerpunga “Ataatarput qilammiusutit, aqqit illernarsili, naalagaaffiit tikiulli, peqqusat qilammisut nunamissaaq pili, inuussutissatsinnik ullumi tunisigut akiitsukkatsinnillu isumakkeerfigitigut, soorlu uaguttaaq akiitsortigut isumakkeerfigigivut ......” nipangeriataarpunga nangeqqinnerlu ajulerlugu, isumakkeerfigigivut? Qanoq ilillunga? “Ikioriannga!” nipilimmik oqarpunga. 

Immikkoortut aappaat:

Sinnattorisimasakka kingumut/siumut eqqarsaatigileraangakkit artorsarnerulersutut misigilertarpunga. Qipiga pakkuttutut illugu qianiarlunga qanoq periarama sinilersimavunga.
 Sinnattulerpunga inersuarmiilersimallunga, nateq tamarmi kipparissuaqqanik naqqoqarpoq, qaqortoq qernertoq, qaqortoq qernertoq.... iigaq assiliaqanngilaq qaqortuinnaalluni, soorlu qalipaqqaagaq qaalloringaarami, ilami aputtut inngianartigivoq. 
 Takulerpara avani avani angut nikorfasoq, kusanartunik qernertunik atisalik, nissumi aappaa kiviimiannguarlugu iikkamut tulassimavoq, talinilu sakissaminut paarlassimavai ammut sikilluni, nasaata kiinaa tamaat asseqqavaa, ilisarisinnaanngilara.
 Isiginialeriaranni tassanngaannaq qiviariataarpaanga utersaajallannaqisumik tupallunga, arpaliitigaluni natsani peermagu isai annernarput annuppaseqalutillu, ersiummeriarama sequnngerpunga, ueqqikkamalu iniminut utersimavoq.
 Aasit isiginialeriaranni qiviariataaqqippaanga, tamatumuuna ersinarpasinnerulluni 
Isiginiinnaleriaranni natsani peeriallaataa atisani nutsullugit piijaatigalugit tunginnut arpattorsuanngorpoq. Tupannermik sequnngeqqipallappunga, uinnissaralu ersigilerlugu. Sajuttuinnanngorpunga, qanillinerpa? Immaqa saninniippoq, attulernerpaanga? Suniaraangaana? 
 Susoqanngeriarmat ueqqippunga. Iniminut uteqqissimavoq, aasiit taama inisseqqissimalluni, alapallappara aasiit takunialeqimmanga, qissimillugu alaatsinaanniarlugu qiviaaminilaariaranni taavaana qanilleriivissimasorsuaq. Atisaqarani isikkut isigivaanga ajortumik piniarlungalusooq nakkullunga.
 Ersiummernermik nillianiarsarilerpunga, taamarluinnaq nipeqanngilanga. Tamaviaarnerulerpunga nillianiarsaralunga, iteriataarpungali, assut anertikkarpunga kiammillu poorsimallunga, ilami suli ersivungaluunniit naak itereeraluarlunga.
 Taqqama sila seqinnarik, soorlumi ullaajuinnartoq. Nalunaaqutaq qiviariarakku aatsaanuna ullaassakkut sisamanngoriartulersoq. Sininniaqqinniaraluarpunga eqeersoorsimavungali, taamaariarmat atuagassannik tigusivunga atuffasissallunga.
 Atuarniarlunga soorlu matora tummarpaluttumit nipeqarpianngitsumik qanillineqarpallattoq, naalaalerpunga aqqaamasutut illunga. Taama qimaguteqqippallappoq, kiisami silammut anersaarpunga. 
 Naalaarunnaariartunga matora arriitsukajaarsuarmik ammarnialerpoq, ataatassaraluaasiit saninnut innarluni. Sinittuusaalerpunga nukillaaginnarlunga, aatsaannguummat sinnattora eqqarsaatiginiarlugu taama ullorissat ilagilersimammannga silarsuaqaraluanngilanga.
 Ullaanngullartoq tupallunga iterpunga, sumillu paatsiveqarnanga susoqarnera paatsiveerussutigisutut illugu, soorlumi ilisimajunnaaginnarsimallungaluunniit. Nalunaaqutaq kingullermik qiviarakku pingasunut tanneq sisamat. 
 Massinnaveersaaruttortunga anaanama itersarpaanga ullaakkorsiutinik piareersaaqqullunga Makinniapalaarlunga massippunga, niaqora allaannginnami suunersumik imaqarluni oqimaatsorujussuanngorsimasoq. Timera taama malugisaqaraluanngilaq, siniffinnut ingippunga eqeersarniarlunga. 
 Ullaakkorsioreersimalluta itsuannisaalerpunga ininnut pillunga. Takulerpara qimmeq angutiviaq qaqortoq kusanaraluaqaluni assut ipilik. Assut sillimarpasippoq, nalunanngitsumik nujuartaq, tassami anui kittorarnikutut isikkoqarput, eqqissiveqanngitsutullu pissusilersorluni. Alapernaaseriarama anillaffigiganni qimaasoorutigivara. 
 Qimminuku qaqortut assut sanngiiffigigikka kusaginermik, ingammik qernertumik qingallit. Eqqatsinniinniarlunga takulerpara aamma allamik qaqortumik qimmeqartoq, taanna angivallaanngilaq ipeqannginnerullunilu, arnaviaarpasippoq. Pinngitsuusaarlunga nikinnaveersaaqqissaarlunga marserusaalerpara. Takulerpara quip ataanut pulasoq, susormitaava? Ornillugu alakkartilerpara, alakkartileriarannilu qimagutiimivoq tarrinnanili. Aa´ piaraqartoruna, qimmiaqqat arfineq marluk, tamarmik qaqortaaqqat qernertunillu qingallit. Ingerlaannaq asanniffigilerpakka. 
 Eqqatsinniikkamiuna qimmit piaqqiorfigisarsimasaat illuaraasannguaq anginngitsoq imaarunnnikoq qimataq. Taannaqalumi tassunga nutsilerpakka, qimmilu arnavissap piaqqani erligerpaseqisani qimagutiimeriarama ingerlaannaq ornippai milutsilerlugillu.
 Isiginnaarusaarniarlugit eqqaalerpakka ippassaammat anaanama igaavi sinnerinikuusavut. Aavakka  qimmimut arnavissamut tunniunniarlugit. Nunamut iligaluarakkit soqutiginngilai, immaqa qimagutiimiguma nerriserumaarpai. Taannaqalumi, qanillattoramigit nerrisilerpoq. Ungasinngitsumi takusinnaavara qimmeq angutiviaq aatsaannguummat qimaasoorutigisara alaatsinaaruusaartoq, immaqa piaqqat angutaat? 
 Isumaliulerpunga qanilliiminiassammat illutsinnut iseriarlunga igalaanut pillunga isiginnnaarniarlugit taannaqami isiginnaarusaalerpakka, assut alutoralugit. Aataga qimmeqaraluaqaaq, aatsaalli takuvunga qimminik aappariinnik. Imminnut ikioqatigiippasillutik piaqqatik paarivaat, angutivissap qimmit allat nigorsimaartippai palleqqunagit, arnavissallu eqqissivilluni piaqqani nakkutarivai. 
 Qanortormiuna pigilerlakka, eqqarsaatersulerpunga. Qanormi angajoqqaakka nassuiaatissanerpakka, pigilernissaannut akueritissanganngeriarama aalajangerpunga oqarnanga isertorluinnarlunga paariinnarniarlugit. 
 Tassaana niviarsiaraagaluarlunga nukappiaqqat sammisartagaat soqutiginerusarikka, soorlu qimusserneq, arsarneq, biileerarneq il.il. Aammalumi illoqarfimmioqatima angutaasaanerarlunga akerartullattaasarpaannga, tamakkuli itisuumik tigusanngilakka.
 Ullorpaat ingerlapput suli taakku qimmit nakkutigalugit. Taamaalluni ataatassama pasitsassimagunarluni pilerpaanga: “Kiaaku qimmii?” “Uanga,” akivara. “Suminngaanniit pisatit?” Apereqqippoq, “nassaakka,” akeqqippara, oqaaseqaqqinnanilu ingerlavoq. Ingerlaannarmat akuerineqartutut misigisimavunga nuannaatsaqaangalu. Ullut ingerlapput, suli angajoqqaannit akerlilersorneqarnanga qimmiutitaarsimaninnik.

Silamut ilisimatusarfik 70 millionilik
Danmark (CSL) - Ilisimatusarnermut naalakkersuisoq Tommy Marø aamma Danmarkimi ilisimatusarnermut naalakkersuisoq Helge Sander silamut ilisimatusarfik pillugu pilersaarut novembarimi naammassineqassasoq sap. akunnerani kingullermi isumaqatigiipput. Nunani issittuni sila pillugu tunngaviusumik ilisimasalernissaq silamut ilisimatusarfiup pigilissagaa ministerit marluullutik isumaqatigiipput, silallu allanngoriartornerata sunniutai maluginiarneqassasut. Tamatumunnga atatillugu eqqorneqajassuseq silallu allanngoriartorneranut naleqqussarnissaq naliliiffigineqassapput, Kalaallit Nunaanni allamut naleqqussarnissaq pisariaqartoq pillugu pilersaarusiornissaq atorneqarluarsinnaasoq isumagineqassalluni. Pinngortitaleriffimmi ilisimatusartut assigiinngitsut atorfillit 5-10-nik amerlassusillit suleqatigiiffigisaanni ilisimatusarfik inissinneqassasoq Helge Sanderip siunnersuutigaa, ukiullu tallimat ingerlanerini 70 millionit koruunit missaat atugassanngortinneqassasut. Ilulissanili borgmesteri Anthon Frederiksen isumaqarpoq, ilisimatusarfik Avannaanut inissinneqassasoq, Isfjordscenter pillugu sivisuumik pilersaarusiortoqareersimammat.

# AG68/2007 qupp 02-2
Attartortut inigissaartunit pillarneqarput
Attartortumiit piginnittumut aaqqissuussineq namminersornerusuni atorfilittanit politikerinillu nuimasunit isertortumik atornerlunneqarsimammat illoqarfinni anginerni pingasuni attartortut nalinginnaasut pillarneqartussanngorput. Atorfilittammi nuimasut politikerillu ilaat Nuummi illorujussuarnut nalilerujussuarnut akikillisaatit amiilaarnartut aqqutigalugit pisortanit millionilinnik tunissutisisimapput. Taakku qaangiiffimmi illoqarfiit pingaarnersaanni illut akiisa qaffakkiartuinnarfigisaanni millionærinngorsimalerput tamatumalu peqatigisaanik pisortanit tamakkiisumik aserfallatsaalineqarsimanngitsumik illutaartinneqarsimanertik suli qiammiartuutigalugu. Pisortat illuutaannik illumut ataatsimut koruunit millionip affaaniit 1,3 millioninut akikillisaasikkanik tunisinikkut atorfilittat nuimasut politikerillu ataasiakkaat naalakkersuisunit millionærinngortinneqarsimasut 25-upput. Namminersornerusut Nuummi illunik ima amerlatigisunik tunisaqarsimalerput aningaasanut inatsit iluatsitaariniarfigisariaqalerlugu inissianik isatereriarlutik nutaanik sanaartortariaqaleramik atorfilittatik naammaginartunik inissaqartissinnaajumallugit. Tuapannguani piginneqatigiilluni inissiat amerlanersaat namminersornerusuni atorfilinnut tunineqartussanngorunarput attartortuaqqat uterlutik nuunnissamut akissaqassanngimmata. Namminersornerusut iliuuserisaat kingulleq tassaavoq namminersornerusuni sulisunuinnaq naatsorsuussaasunik inissialiortiterneq. Taamaalillutik atorfillit inissianik peqqinnartunik, oqummik aanermillu allamik, namminersornerusut inissianik iluanaarniuteqartartutut pissusilersorluni innuttaasunut tapiissutinik assigiinngitsunik atuinissamut akissaqanngitsunut attartortittagaannik, kusanaallisarneqarsimanngitsunik inissaqartitaalissapput. Taamaalillutik attartortuaqqat illoqarfiit pingaarnersaanni inissiaqarfiit ajornersaanni taartuinnarmiittutullusooq neriuutissaqarnatik ineqartussanngortitaapput. Attartortumiit piginnittumut aaqqissuussineq iluatinnartoq attartortuaqqanut taakkununnga immikkut sammitinneqartoq inissiapalaaqarfimmit inuttullu nakkaattoornermit aniguinissamut aqqutissaassagaluarpoq. Assersuutigalugu sanaartornermik immikkut ilisimasalik siunnersuuteqarsimagaluarpoq Tuapannguani inissiatoqarsuit attartortunut assersuutaasumik akiliisitsilluni tunineqarsinnaagaluartut inigisamik pisortanit aaqqissuutissallugit akissaqarfigineqanngitsut nutarternissaannut aningaasatigut toqqammavissaqalersinnaaqqullugit. Aningaasanut inatsit misissuataarlugu paasinarpoq Nuummi inissiapalaaqarfinni inigisap iluarsartinnissaanut neriuutissaqartoqanngitsoq. Maannalu attartortumiit piginnittumut aaqqissuussinitoqaq, attartortunut nalinginnarnut assersuutigalugu Tuapannguani Qapiarfiusaamilu najugaqartunut sammitinneqarsimagaluartoq illorujussuaqarfimmi Quassunnguami Nuummiittumi attartortunut sammitinneqarnani, naalakkersuisunit atorunnaarsinniarneqalerpoq. Akikillisaariaaseq nutaaq ima mangiarneqarsimatigaaq assersuutaannaapajaaginnarluni attartortunullu nalinginnarnut atorsinnaanngilluinnarluni. Assersuutaannaasutut oqaatigineqarsinnaalersimavoq aaqqissuussineq inuttut nammineq iluanaaruteqarnissaq pillugu politikerinit atorfilittanillu nuimasunit atornerlunneqarsimammat. Maannalu imminnut millionærinngortissimalerput, taamaattumillu attartortuaqqat pillarneqartussanngorput. Aalajangiinipalaajuvoq naalakkersuinermik aaqqissuussaanerup napparsimasup kisimi aalajangiinerisinnaasaa allamut saasaaniaannarluni inuiaqatigiillu aningaasaataannik atornerluineq isiginiarneqarpallaaqqunagu.

# AG68/2007 qupp 02-3
Royal Arctic Line amigartooruteqarpoq
Nuuk (KK) - 2007-ip ukiuata affaanut Royal Arctic Linep naatsorsuutaasa takutippaat akileraarutinut akiliinissaq sioqqullugu umiarsuaatileqatigiiffik 12,7 millioner koruuninik amigartooruteqarsimasoq. Assersuutigalugu siorna taamaalinerani akileraarutinut akiliinissaq sioqqullugu umiarsuaatileqatigiiffik 3,3 millionit koruuninik sinneqartooruteqarsimavoq. Kalaallit Nunaannit nunanut allanut nassiussat annikilleriarsimanerat kaaviiaartitat ikiliarsimanerannut Royal Arctic Linep pissutaanerarpaa. Ukiup affaani siullermi nassiussat 362.000 kubikmeterit Royal Arctic Linep assartorsimavai, siorna taamaalinerani 389.000 kubikmeterit assartorneqarsimasut. 2007-imi nassiussat 830.000 kubikmeterit assartorneqassasut Royal Arctic Linep naatsorsuutigaa, 2006-imi 875.000 kubikmeterit assartorneqarsimasut.

# AG68/2007 qupp 02-4
Narsami toqutseriarneq
Narsaq (NSQ) - Arnap uini savimmik kapillugu tallimanngormat unnukkut toqoriaraluarpaa. Angut sakissamigut savimmik kapineqarpoq. Angutip inuunera navianartorsiunngitsoq politiit nalunaarput. Taamaalinerani aappariit aalakoorsimapput, sangiannermik aammalu toqutseriarnermik kinguneqartumik. Arnaq sap. akunnerini sisamani tigummineqarallartussanngortitaavoq.

# AG68/2007 qupp 03-1
»Nanoq« ujaarineqartoq
Maniitsoq (NSQ) - Aasiaat Radiuat aqqutigalugu ajunaalernermi kalerrisaarineq Maniitsumi politiit sapaatiummat unnukkut aqqanermut tanneq qulit tusarpaat. Angallat saattuarniut »Nanoq« immalersimavoq. Politiit angallatertik aallartippaat, unnuap qeqqalu qaangilaartoq Maniitsup kitaani nal. akunneranik ataatsimik ornittarissami »Nanoq« nassaarineqarpoq. Mallersorujussuusoq nalunaarutigineqarpoq angallallu immassimasorujussuusoq. Politiit angallataat takkummat paasineqarpoq tankit marluk saattuanut inissiisarfiit 20 tonsinik imallit putusimasut. Taamaalilluni imeq maskinrumimut kuussimavoq, motooria motoorilu ikiortaa aserorlugit. »Nanoq« nunamut kalinneqarpoq, qatserisartullu imaarsaalerput. Pisup nalaani inunnik ajoqusertoqanngilaq.

# AG68/2007 qupp 03-2
Arfininngormat aallaasersorneq marluk tigusaanerannik kinguneqartoq
Nuuk(NSQ) - Arfininngormat unnukkut Amutsiviup eqqaani aallaasersortoqarnera inuit marluk unnerluutigineqarnerannik kinguneqarpoq. Angutit taakku marluk 33-nik aamma 53-inik ukiullit illoqarfiup iluani aallaasersorneq pillugu politiit ileqqoreqqusaannik unioqqutitsisimasutut unnerluutigineqarput, tamannalu amerlanertigut akiliisitaanermik pineqaatissiissutaasarpoq. Arfininngormat unnukkut amutsiviup eqqaani aallaasersortoqarneranik politiit nalunaarfigineqarput. Tamatuma kinguninngua amutsiviup eqqaa kiisalu tamaani, Industrivejimi 400-rtalimmilu angallanneq matuneqarpoq. Angutit aalakoortut marluk ooqattaasarsimanerat paasinarsivoq. Politiinit ilisimatitsissutigineqarpoq arfininngormat pissanganartorsiortoqarnerani aallaasit marluk atorneqarsimasut inunnillu ajoqusertoqarsimanngitsoq.

# AG68/2007 qupp 03-3
Nanortalimmi toqutseriarneq
Nanortalik (NSQ) - Arnaq 30-nik ukiulik tallimanngormat sap. akunnerini sisamani tigummineqarallartussanngortitaavoq, toqutseriarsimasutut unnerluussaalluni. Tallimanngornerup unnuaani uini savimmik sisamariarlugu kapisimavaa, uiniatigut ataasiarlugu, tuiatigut ataasiarlugu qatigaatigullu marloriarlugu. Arnaq eqqaamasaqarsinnaannginnerarpoq, pisuunerarlunili nalunaarsimalluni. Angutip inuunera navianartorsiunngilaq.

# AG68/2007 qupp 03-4
Qilerutip kipinissaanut piareersimasut
Qallunaat amerlanerussuteqarluartut isumaqarput Kalaallit Nunaat tamakkiisumik namminiilivittariaqartoq
Namminiilivinneq
Isumasiuineq
Danmark - Qallunaat sisamaagaangata pingasut isumaqarput Kalaallit Nunaat tamakkiisumik namminiilivittariaqartoq, 63 procentillu isumaqarput kalaallit aatsitassanut uuliamullu Kalaallit Nunaata imartaata naqqaniittumut namminneerlutik oqartussaassuseqartitaasariaqartut. Tamanna isumasiuisarfiup Synovate Vilstrupip Politiken sinnerlugu isumasiuisimaneranit ersersinneqarpoq. - Danmarkimi tamat oqartussaatitaanerinut atatillugu taama isummersortoqarnera Kalaallit Nunaannilu anguniagarineqartut paasilluarsinnaaneqarpasinnerat nuannaarutigaara, Mininnguaq Kleist, namminersornerusuni namminersorneq pillugu allaffimmut aqutsisoq namminiilivinnissamillu suliniaqatigiiffimmut Inussummut siulittaasuusimasoq, oqarpoq. Kisianni naalagaaffeqatigiinnermut ilaasortat ataatsimik ikinnerulernissaat qallunaanit kalaallinillu isumaqatigiissutigineqaraluartoq namminiilivinnissarlu anguniarlugu sualuttumik oqaatigalugu taamaallaat Kalaallit Nunaanni innuttaasunik taasisitsinissaq pisariaqassagaluartoq aningaasarsiornermi immikkut ilisimasallit paarlattorluinnaanik inassuteqarput. Tassami Kalaallit Nunaata aningaasaqarnera suli ima mianernartigaaq namminiilivinnissaq suli piviusumik periarfissaanani, oqartoqarpoq. Amigartooruteqarfiit Kalaallit Nunaanni suliffeqarfiit annertuumik namminersortunngorsarneqaraluartut tamakku amerlanerpaartaat suli pisortanit pigineqarput amigartooruteqarfiusumillu ingerlanneqarlutik pisortanillu tapiiffigineqarnissamik isumalluuteqartorujussuullutik. Tamatuma peqatigisaanik Danmarkimit ukiumoortumik tapiissutit 3,2 milliarder koruuniupput, agguaqatigiissillugu innuttaasumut ataatsimut 67.000 koruuniullutik. Aningaasat taakku Kalaallit Nunaat namminiilivippat annaaneqassapput. Taakku pisartagarineqarunnaarpata innuttaasut nunani ineriartortitani inuuniarnermi atugassarititaasut qaffaseqataannik inuuneqalernissartik naatsorsuutigisariaqassavaat, lektor Lise Lyck, Copenhagen Business Schoolimeersoq, isumaqarpoq. - Aningaasaqarnerup namminiilivinnerup malitsigisassaata Kalaallit Nunaannit naammassineqarsinnaalernissaata tungaanut piffissaq sivisoorujussuaq eqqartorparput. Uuliamik annertuumik nassaartoqanngippat Danmarkimit tapiissuteqarfigineqarnani nunap aningaasaqarnikkut naammattumik nammineersinnaassuseqalernissaanut minnerpaamik ukiut 30-t ingerlassapput, Politikenimut oqarpoq.

# AG68/2007 qupp 04
Sulisut utoqqalinersiaat misissuiffigiumavaat
Suliumajunnaarnerup nalaani piumasaqaatitik akuerineqassanersut timmisartumi saqisut marlunngorpat paasissavaat
Angallanneq
Suliumajunnaarneq
Allattoq: Lotte Petersen Nutserisoq: Utertoq Nielsen
Nuuk - Air Greenlandip timmisartuini saqisut ulluni marlunni suliumajunnaareerlutik tallimanngormat suleqqilerput. Tamatumunnga atatillugu Air Greenlandimi saqisut peqatigiiffiata ataatsimeeqatiginissaa Air Greenlandimi pisortat akuersaarpaat, naammagittaalliornermut pissutaasut oqaloqatigiissutigiumallugit. Tamanna marlunngorpat pissaaq. - Utoqqalinersiuteqarnissamut aaqqissuussineq timmisartuni saqisunik oqaloqatigiissutigissavarput, allat naammagittaalliutaat ilanngullugit, tuniniaanermi ussassaarinermilu pisortaq Christian Keldsen oqarpoq. - Oqaasissaat tusaaniassavavut, maannakkullu isumaqatigiissutaasut malillugit sulisut piumasaqaataat akuersaarniassallugit. Erseqqissaatigiumavarali isumaqatigiinniarnivik pineqanngimmat, oqarpoq.
Utoqqalinersiat
Pisortanik ataatsimeeqateqarnermi utoqqalinersiaqarnermut aaqqissuussineq allanngortinneqassasoq timmisartuni saqisut peqatigiiffianni siulittaasup Anders Mark Jensenip naatsorsuutigilluinnarpaa: - Utoqqalinersiaqarnermut tunngasut pitsaanerulernissaat piumasaqaatigalugu sulisut suleqqilerput. Illua-tungeriit oqaloqatigiilluarsinnaalerput. Taamaattumik ataatsimiinnerup kingorna pissutsit allaanerulissasut neriuutigaara.
Oqaloqatigiinneq
Tuniniaanermut ussassaarinermullu pisortaq malillugu suliumajunnaarneq pilersinnagu sulisut oqaloqatiginissaat Air Greenlandimi pisortat piareersimaffigisimavaat. Sap. akunnerani kingullermi pingasunngormat sulisut ataatsimeeqatiginissaat neriorsuutigisimavaat. Neriorsuulli tamanna Air Greenlandip timmisartuini saqisut peqatigiiffiata naammagisimanngilaa. - Isumaqatigiissutip isumaqatigiinniutaaqqinnissaa pisortanit akuerineqassasoq piumasaqaatigaarput, itigartinneqarlutali, Anders Mark Jensen oqaluttuarpoq. Piffissap sivisuup ingerlanerani pisortat oqaloqatigineqarnissaat timmisartumi saqisut anguniarsimagaat erseqqissaatigaa, ajornartorsiutilli kinguarsarneqartuarsimapput.
Sunniutissat
Timmisartumi saqisut tallimanngormat suleqqileraluartut, suliumajunnaarnerup sunniutai suli malugineqarsinnaassapput. Ilaasut suliumajunnaarnermit eqqorneqarsimasut 50-it missaat ornigassaminnut ingerlanneqarnissaminnik suli utaqqipput. Marlunngornerulli ingerlanerani kinguartoornerit qaangerneqarumaartut Air Greenlandip neriorsuutigaa.

# AG68/2007 qupp 05
Eqqarsartaatsimikkut nappaatillit pineqaatissinneqarsimasut kommuninit tigujumaneqartanngitsut
Kisianni siumukartoqarnera Ilaqutariinnermut Pisortaqarfimmit aamma ulloq unnuarlu angerlarsimaffimmit Aaqamit isumaqatigiissutigineqarpoq
Eqqartuussiveqarneq
Eqqarsartaatsikkut nappaatit
Allattoq: Lotte Petersen Nutserisoq: Gâbánguaq Johansen
Nuna tamarmi - Eqqarsartaatsimikkut nappaatillit pineqaatissinneqarsimasut katsorsarneqareersimallutik Danmarkimit angerlaraangata nunatsinni kommunit tigusinissamut itigartitsisarput. Tamanna eqqarsartaatsimikkut nappaatilinnut pineqaatissinneqarsimasunut ikorfartortinit sap. akunnerani kingullermi pikkorissassallutik Nuummi naapeqatigiittunit kipiluttunartutut isumaqarfigineqarpoq. Ikorfartortit eqqarsartaatsimikkut nappaatilinnik pineqaatissinneqarsimasunik katsorsarneqareersumasunik isumaginnittussatut atorfinitsitaasarput. - Inuiaqatigiinni sannginnerpaat politikerinit sammiumaneqartanngillat. Taamaattumik qanoq iliuseqartoqartanngilaq. Aamma kommunit utoqqatsissutipalaanik saqqummiussisarput suliassallu oqaluuserineqatsaaliorneqartarlutik, Teodora Kruse, Narsami ikorfartortitut sulisoq, oqarpoq.
Ukiuni pingasuni utaqqisoq
Nuna tamakkerlugu eqqarsartaatsimikkut nappaatillit angerlarsimaffiannut Aaqamut pisortaq Ivalo Møller Lange eqqarsartaatsimikkut nappaatillit pineqaatissinneqarsimasut aaqqissuussaanermi ingerlateqqinniartarneranni ajornartorsiuteqarneranut isumaqataavoq. - Sullitaqarpugut Nuummeersunik marlunnik ukiut pingasut matuma siornali katsorsarneqarneminni naammassillutik anereersimasussaagaluartunik. Tamannali aatsaat qanittukkut pivoq. - Eqqarsartaatsimikkut nappaatilinnut pineqaatissinneqarsimasunut pissutsit kommuninit namminersornerusunillu salliutinneqartariaqaraluarput. Inuiaqatigiinni inooqataaqqilernissamut ilinniarfigisinnaasaminnik toqqissisimanartunik avatangiiseqarnissartik pisariaqartippaat, oqarpoq.
Nunatsinnit tamarmit
Eqqarsartaatsimikkut nappaatillit pineqaatissinneqarsimasut qasserpiaat katsorsarneqarnissamik pineqaatissinneqaatiminnik naammassinnissimanerat inuiaqatigiinnullu akuliutsitaaqqinnissamut utaqqinerat Ivalo Møller Langep eqqoqqissaartumik kisitsisitalersinnaanngilaa. Tamatumunnga pissutaavoq napparsimasut ilarpaalussui Danmarkimit utersinnaalernissamik tungaanut Danmarkimi eqqarsartaatsimikkut nappaatillit napparsimavissuanni Risskovimiittumi uninngasariaqartarnerat. Taamaattorli Aaqa nappaatilinnik katsorsarneqarnissamik pineqaatissinneqaatiminnik Danmarkimi naammassinnereersimasunik nunatsinnilu nakkutigisassanngortitaasimasunik sullitaqarpoq kommuni najugarisaminni najugaqatigiiffimmi imaluunniit namminerisamik initaartinneqarnissamik utaqqisunik. Ukiup kingulliup ingerlanerani Aaqa Ilulissaneersunik, Maniitsumeersunik, Aasianneersunik, Upernavimmeersunik Nuummeersunillu uninngasuuteqarsimavoq. Taamaakkaluartoq Aaqamut pisortaq isumaqarpoq siumukartoqalersimasoq: - Ukiut ingerlanerini eqqarsartaatsimikkut nappaatillit pineqaatissinneqarsimasut arlalissuit Danmarkimi katsorsarneqareerlutik kommunerisaminnut ingerlaqqinnissamut utaqqisut uninngasuutigisarsimavavut. Maannakkorpiaq eqqarsartaatsimikkut nappaatilinnik pineqaatissinneqarsimasunik arfiniliinnarnik uninngasuuteqarpugut, oqarpoq.
Piginnaanngorsaaqqiineq
Ilaqutariinnermut Pisortaqarfik naapertorlugu eqqarsartaatsimikkut nappaatilinnik pineqaatissinneqarsimasunik angerlarartitsinermi ajornartorsiutit pingaarnerit ilaat tassaavoq, sulisunik isumaginnittussanik ilinniarsimasunik amigaateqarneq. Taamaattumik pisortaqarfik ikorfartortinik ilinniagaqarsimanngitsunik, isumaginninnikkut perorsaasunik eqqarsartaatsimikkut nappaatilinnik isumaginnittussatut ilinniagaqarsimasunik amigaateqarnerujussuaq pissutigalugu sassartariaqartartunik, pikkorissaanernik aaqqissuussisalersimavoq. - Ukioq manna pikkorissaanerit qulingiluat ingerlappavut novembarimilu eqqarsartaatsimikkut nappaatilinnut ikorfartortinut piginnaanngorsaaqqiinermik pikkorissaaneq sap. akunnerinik qulingiluanik sivisussusilik aallartissaaq, Ilaqutariinnermut Pisortaqarfimmi immikkoortortamut pisortaq, Gitte Jul, oqaluttuarpoq.
Siuariarneq
Ilaqutariinnermut Pisortaqarfik peqqinnissaqarfimmik suleqateqarpoq napparsimasut katsorsarneqarnissamik pineqaatissinneqaatiminnik atuereersimasut isumaginissaannut atatillugu: - Isumaqarpunga kommunit eqqarsartaatsimikkut nappaatilinnik pineqaatissinneqarsimasunik angerlartitsinissamut kommunit piumassusaat eqqarsaatigalugu sorpassuarnik pisoqarsimasoq. Imaassinnaavoq ukioq manna napparsimasut ilaasa angerlartinnissaannut atatillugu ajornartorsiuteqalaarsimasoq, nalinginnaasumilli kommunit tigusinissamut pikkorinnerulersimapput, Ilaqutariinnermut Pisortaqarfimmut pisortaq, Martha Lund Olsen, oqaluttuarpoq. Ajunngitsumik ineriartortoqarneranut Aaqa isumaqataavoq: - Piffissami kingullermi ilaqutariinnermut pisortaqarfiup iluaqutaasumik iliuuseqarsimanera malunnarpoq, Ivalo Møller Lange oqarpoq.

# AG68/2007 qupp 06
Pisortat illuutaat taamaallaat niuernerpalaartumik tunineqartassasut
Taamaattorli namminersornerusut ilaqutariinnut illulianik suli annertuumik akikillisaallutik tunisaqartarput
Illusinermi akikillisaatit
Namminersornerusuni pisortat
Allattoq: Elna Egede Nutserisoq: Gâbánguaq Johansen
Nuuk - Naalakkersuisunut ilaasortanut, namminersornerusuni pisortanut Nuummilu qitiusumik allaffeqarfimmi pisortanut ilaqutariinnut illulianik millionilinnik akikillisaasikkanik tunisisarneq unitsinneqartussanngorpoq. Akikillisaasiinermi aaqqissuussinermut nutaamut namminersornerusunit siunnersuummi Inatsisartunit isummerfigineqartussami ilaqutariinnut illulianik 1,3 millioner koruunit angullugit akikillisaatitalinnik tunisinissamut periarfissat mattunneqassapput. - Siunnersuummi attartortunut ilaqutariinnut ataasiakkaanut illuliani affarleriinnilu najugaqartunut illut tunineqassatillugit akikillisaasiisoqartassanngilaq, illut niuerutigineqarnerminni nalinginut tunineqartalissammata, akikillisaasiisarnermut aaqqissuussinermut nutaamut ineqarnermut pisortaqarfimmiit oqaaseqaatini allassimavoq. Namminersornerusunit inatsimmi putoq, pingaartumik namminersornerusuni atorfilittanit pisortaasunit naalakkersuisunullu ilaasortanit atorluarniarneqarsimasoq, matuneqartussanngorpoq.
Tunissutit 1,3 millionit
Taama pisoqartussanngorpoq, atorfilittat arlalissuit soorlu ineqarnermut pisortaqarfimmi atorfillit pisortaasut naalakkersuisunullu ilaasortat Nuummi illunik niuerutiginninnermi akit qaffakkiartupiloorfigisaanni pisortanit millionærinngortinneqareersimasullu. Nuummi illupalaannguamik isatigassanngorsimasumik 50 kvadratmeterinik angissusilimmik najugaqarfigineqarsinnaanngitsumik 1,2 millioner koruunilerlugu tunisisoqarsinnaavoq. Tamatumunnga sanilliullugu namminersornerusuni pisortaq naalakkersuisunullu ilaasortaq namminersornerusut illuutaannik 164 kvadratmeterinik angissusilimmik 681.000 koruunilerlugu pisisimapput. Namminersornerusut nassuiaataanni allassimavoq, ukioq manna marsip aallaqqaataata tungaanut ilaqutariinnut illuliat ataasiakkaat affarleriillu namminersornerusunit pigineqartut 80-it tunineqarsimasut. Tassani attartortut 24-t niuerutiginninnermut atatillugu naliliinernut sanilliullugu 500.000 koruuniniit 1,3 millioner koruunit missinginut akikillisaavigineqarsimanerat atuarneqarsinnaavoq. Taakkununnga ilaapput namminersornerusuni pisortanut, immikkoortortaqarfimmi pisortanut naalakkersuisunullu ilaasortanut marlunnut illunik tunisaqarsimanerit. Taakku tassaapput annerpaamik akikilllisaavigineqarsimasut. Akikillisaatit annersaat 1,3 millioner koruunit missaannik aningaasartalik namminersornerusuni pisortamut - isumaqatigiissut pilersinneqarmat politikerimik naalakkersuisunut ilaasortaasumik aappalimmut - tunniunneqarsimavoq. Namminersornerusut illuutaannik tunisaqartarsimanerit allaffissornikkut taamalu tamaginnut Inatsisartullu aningaasaqarnermut ataatsimiititaliaannut isertuussaasumik pisimasut Inatsisartut kukkunersiuinermut ataatsimiititaliaannit misissuataarneqaleruttorput.
Suli tunisisoqartartoq
Illunik tunisaqartarneq AG-mit 2004-mi ilaqutariinnut illuliat aqqaneq-marluk tunineqarfigisimasaanni allaaserineqaqqaarmat ilaqutariinnut illulianik tunisaqartarneq aningaasaqarnermut ataatsimiititaliamit unitseriarneqaraluarpoq. Naalakkersuisut siulittaasuat upernaaq manna oqarpoq, ilaqutariinnut ataasiakkaanut illulianik tunisaqartarneq unitsinneqartoq. Taamaattorli namminersornerusuni atorfillit arlalissuit putoq matuneqartinnagu aaqqissuussinermik iluaqutiginnissapput. Naalakkersuisunut siulittaasuugallartoq Siverth K. Heilmann juulimi aalajangerpoq, ilaqutariinnut ataasiakkaanut illulianik pisinissamik qinnuteqaatit arfineq-pingasut akuersaarneqassasut. Taakkunannga Nuummi illu ataaseq pineqarpoq, sinnerilu Qaqortumi, Qasigiannguani, Uummannami, Tasiilami Qeqertarsuarmilu tunineqassallutik. Illu kingulleq tassaavoq immikkoortitaq. Taamaalilluni palasimut pisortamulluunniit atorfimmut atatillugu illu pineqarpoq, immikkoortitsisimanerlu »peerneqaqqaartussaalluni«. Immikkoortitsisimaneq naalakkersuisunit peerneqartinnagu illunik ataasiakkaanik immikkoortitanik tunisisoqarsinnaanngilaq. Nalilersuinerit attartortunullu isumaqatigiissutit Inatsisartuni ataatsimiititalianut pingasunut maanna ingerlatinneqarsimapput. Illunik ataasiakkaanik tunisinissamik aalajangerneq aatsaavissuaq naalakkersuisut imaqarniliaannut ilanngunneqarpoq.

# AG68/2007 qupp 07
Inissiat ataasiakkaarlugit tunineqartalernissaannik siunnersuut
Siunnersuummut tunuartinneqarsimasumut sanilliullugu qanoq sivisutigisumik attartorsimaneq tunngavigalugu akikillisaateqartarneq aamma annertuumik mangiarneqarsimavoq
Inissiat
Attartortumiit piginnittumut
Allattoq: Elna Egede Nutserisoq: Gâbánguaq Johansen
Nuuk - Pisortat inissiaataannik attartortut inigisaminnik akikillisaatitalerlugu taamaallaat pisisinnaapput inigisaminnik ukiut arfinillit sinnerlugit attartortuusimagunik. Attartortut ukiut arfineq-marluk inorlugit sivisussusilimmik attartortuusimasut inigisaminnik niuerutiginninnermi akigitinneqartut malillugit pisisinnaapput, teknikkikkut-aningaasaqarnikkut naliliinermik taasaq tunngavigalugu tunisisarneq naalakkersuisunit atorunnaarsinniarneqarmat. Attartortumiit piginnittumut aaqqissuussineq nutaaq ilaqutariinnut arlalinnut illuliani inissianut taamaallaat tunngasoq naalakkersuisunillu Inatsisartunut saqqummiunneqartussaq inissianik assersuutigalugu Blok P-miittunik ataasiakkaaraluni tunisaqartarnissamik aamma ammaassivoq. Ullumikkut pisortanit piginnittut tunisaqarsinnaalersinnagit Nuup Kommuneani namminersornerusunilu piumasaqaataavoq ilaqutariinnut arlalinnut illuliani attartortut minnerpaamik 75 procentiisa inissianik pisinissamik akuersissuteqarsimanissaat. Siunnersummut ilaqutariinnut ataasiakkaanut illuliat namminersornerusuni pisortanut naalakkersuisunullu ilaasortanut millionilinnik akikillisaasiilluni tunisaqartarsimanerup nipituuliuutaaqisumik oqallisigineqarnerani tunuartinneqartumut sanilliullugu naalakkersuisut siunnersuutaanni nutaami akikillisaariaaseq aamma malunnaatilimmik appartinneqarsimavoq. Akikillisaat attartortumit pissarsiarineqarsinnaasoq qaffasinnerpaaq inissiami ataannartumik ukiuni 22-ni najugaqarsimanermi 35 procentiuvoq. Akikillisaateqartarnermik aaqqissuussineq aatsaat ukiuni arfineq-marlunni attartortooreersimagaanni 5 procentiinnarmit aallartittassaaq.
Marloqiusamik allaffissorneq
Akikillisaariaaseq nutaaq inissianillu ataasiakkaaraluni tunisaqartalernissaq tusarniaaffigineqartunit assigiinngiiaartumik qisuariarfigineqarpoq. Kommunit pappialatigut inissianik ataasiakkaanik tunisaqartarnissamut periarfissaqarsimapput. Tamannali Nuup Kommuneanit atorumaneqarsimanngilaq, piginnittut peqatigiiffianni pisortat ataasiinnarmik taasisinnaatitaasimammata, inissiat tunineqarsimanngitsut amerlassusaat apeqqutaatinnagu. Inissiat tunineqarsimanngitsut amerlassusaannut atatillugu pisortat taasisinnaatitaalernissaat naalakkersuisunit maanna siunnersuutigineqarpoq. Taamaattorli piginnittut peqatigiiffeqarnerannik inissiaatileqatigiiffimmillu aaqqissuussinerup inissiarsuarni inissiat ataasiakkaarlugit tunineqarfigisaanni allaffissornermut aningaasartuutit amerlanerulersinnaanerat inissiaatileqatigiiffimmit Iserit-mit ernummatigineqarpoq. Taamatuttaaq pisortani piginnittut inissianik allanik inigineeruttunik tunisisariaqalersinnaapput marloqiusamik allaffissorneq pinngitsoorniarlugu.
Allaffissorneq
Akikillisaariaaseq inissiamik attartortup qanoq sivisutigisumik attartorsimanera tunngavigalugu akikillisaariaaseqarfiusoq aningaasaqarnermut pisortaqarfimmit qularnartoqartinneqarpoq. Tamanna tunisinermi akit annerpaamik akikillisarneqarnissaat anguniarlugu attartortut attartortuunerminnik aalajangiusimanniffigissavaat. Tusarniaaffigineqartut akerliliissutaat ineqarnermut attaveqarnermullu pisortaqarfimmit akerlilerneqarput. Attartornerup sivisussaanut atatillugu akikillisaariaaseq naalakkersuinikkut kissaataavoq siunnersuummut ilanngunneqarsimasoq. Aaqqissuussinerup allaffissornerulernermik kinguneqarsinnaanera pisortaqarfimmit nassuerutigineqarpoq. - Tigusinermut atatillugu allaffissornikkut nammagassat annertunerulernissaat ilimagineqarpoq. Taamaattorli suliassat pisussaaffiillu arlallit qinnuteqaatip siulliup tiguneqarneranut atatillugu ataasiaannarluni suliarineqartussat pineqarput, siunnersuummut oqaaseqaatini nalinginnaasuni allassimasoqarpoq.

# AG68/2007 qupp 08
Suleqatigiinneq pitsaasoq
Avannaani eqqartuussiveqarfiit tallimat suleqatigiilermata tamanna eqqissiallatsitsivoq
Eqqartuussiviit
Kredsdommerit
Allattoq: Kathrine Kruse Nutserisoq: Utertoq Nielsen
Ilulissat - Pinerluuteqarnernik oqimaatsunik suliaqarnerni kredsdommeritut oqaloqateqarsinnaannginneq ilaanni kiserliornarsinnaasarpoq, kredsdommerit peqatigiiffianni siulittaasuugallartoq Jens Møller oqarpoq. Qeqertarsuarmi eqqartuussivimmi 1995-imiit 2001-imut kisimi sulisimavoq, tassani kredsdommeriulluni eqqartuussivimmilu allatsitut suliitigaluni. Qeqertarsuarmi, Qasigiannguani, Ilulissani, Uummannami Upernavimmilu eqqartuussivinni piffissaq tamaat kredsdommeritut allamik aappaqarluni ullumikkut sulivoq. - Upernavimmi, Uummannami, Qasigiannguani Qeqertarsuarmilu eqqartuussiviit Ilulissani katillugit eqqartuussiveqarnermik aaqqissuussineq ingerlaqqissasoq naatsorsuutigaara, Jens Møller oqarpoq. - Kisianni inatsisartut folketingilu tamatumani aalajangiisuussapput.
Allatsit
Illoqarfinni pineqartuni eqqartuussiviit katinneqarlutik suleqatigiilermata, eqqartuussivinnilu allatsit Ilulissanut nuunneqarmata, allatsit suliassartik malillugu sulisinnaalerput: - Ataaseq kingornussassanik suliaqarpoq, ataaseq inuinnarnut tunngasunik, pingasullu tikillugit amerlatigisut pinerluuteqarsimasunik isumaginnipput, Jens Møller oqaluttuarpoq. Eqqartuussiviit suleqatigiilernerat naammagisimaarpaa, misilittakkat, suliassat allatsillu ataatsimut katinneqarmata. - Suliassat ingerlaavartumik isumagineqarput, naallu sulinermut atatillugu angalasaraluartugut eqqartuussiviit matoqqatinneqarneq ajorput, Jens Møller oqarpoq. Kredsdommerillu Ilulissanut nuunneqaraluartut, illoqarfinni pineqartuni eqqartuusseqataasartut suli pigineqarput. - Uummannami. Upernavimmi, Qasigiannguani Qeqertarsuarmilu eqqartuussiviit saaffigineqarsinnaallutik sap. akunneranut nal. akunnerini marluk missaanni ammasarput. Tassani innuttaasut eqqartuusseqataasartunik oqaloqatiginnissinnaapput. Taamaalilluni innuttaasut eqqartuussisarnermik tatiginninnerat qularnaarneqarpoq, Jens Møller oqarpoq.
Suliassat qularnaarneqartut
Eqqartuussiviit suleqatigiilernerisigut Jens Møllerip oqartussaanera suli annertusivoq. - Kredsdommeritut ilinniarsimavunga, ajunngitsumillu ineriartorsimallunga, pingaartumik pinerluuteqarnermik suliaqarnermi, oqarpoq, imalu nangilluni: - Aamma suliat pillugit kredsdommerimik allamik oqaloqateqarnissamut periarfissaqalerpunga. Taamaalilluta misilittakkavut atorluarsinnaalerpavut, Jens Møller oqarpoq.


