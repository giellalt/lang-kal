Malersortinneq

Ernu Nielsen 

Siulequt:


Kalaallit Nunatsinni kinguaassiutitigut atornerluisarneq pillugu kalaallisut atuakkamik ujaasisarsimagaluarlunga nassaartarsimanngilanga. Taamaattumik aalajangersimavunga nammineq allaaserinnissallunga. Aalajangeqqaarninniilli ukiorpassuit atorsimavakka piviusunngortinniarneranut.
 Allaaserinninninnut siunertaraara imminut ikiorlunga misigissutsinnik oqaasinngortitsiniaa­nissara, taamaalillunga imminut oqilisaavigalunga misigissutsikka aniatittarsimavakka. Neriuppunga atuartup misigissutsini suugaluartut oqaasinngortinniartarumaarai, tamannami pingaaruteqarluinnartuuvoq, ajornartorsiutit suugaluartut oqaasinngortinneqaraangamik iluarsiniarneqarnissaannut oqinnerusutut ilersarmata.
 Minnerunngitsumik taamatut pineqartup ilisimasassaanik pingaaruteqarluinnartumik annikitsunnguugaluartumik eqqaasaqalaarsimavunga, tassa maluginiaqqussavara  suliakkiissutigineqarnerata aallartinnera politiinut unneqqarissuunissaq qanoq pingaaruteqartiginersoq, tassami kinguaassiutitigut atornerlunneqarsimagaanni eqqartuussivinni aalajangiisarneq unneqqarissusermit aallaaveqarajummat pisimasoq allatut uppernarsarsinnaanngikkaanni.­ 
Immikkoortoq siulleq:

Tallimanngornerummanaasiit ilunni eqqissiveqannginneq takkuteqqippoq,  aasiit taamatut,  uummatikkut anniarneq, aliasunneq, kamanneq, ersineq, paatsiveeruteqqajaaneq - ila allanik oqaasinngortissinnaanngisannik ilaqarunarpulluunniit, ilami allaannginnami ilunni qatsortitassaanngivissumik anorersuartorsuaq, qanoruna tamanna misigisartagarsuara peerniassagiga? Ila immaqaana niaqulaangajattuusunga? Misigissutsimami ipisilersittutut misigitileraanganga qimarrateqarniartutut ilersarpunga, qanorli sumullu ilisimanagu.
 Taamaallunga atuariartornavianngilanga, qanormi paatsiveqanngitsutut illunga inussiussaanga, aammami sunaluunniit ilinniartitsissutiginiagaq isertissinnaanavianngilara, ilunnimi nillianera nipittoriartuinnartutut eqqarsaatikkalu paatsiveerukkiartuinnartutut misigaakka, avatangiisinnut qanigisannullumi attaveqarniarsinnaanngilanga, qanormi nassuiassallugit naluara.  
 Eqqissisarniarlunga anissallunga aalajangerpunga.  Ileqqorilersimavara  qaqqamut eqqarsaatikka illaariartorlugillusooq imminut eqqissisariartortarlunga, tamatigorluinnaq qimmera tasikumiarlugu ilagisarpara annertoqqutiginiarlugu.
 Isikkivigissumut periarama inunnillu naapitassaqarunnaariarama, ilunni eqqissiimisutut misigisimavunga, eqqarsaatimali ajorsinnaasut qaninngoorniaannavissutut malersortuarpaannga. 
 Ujaqqami issiagaluarsinnarlunga nunamut  innarpunga. Qummut isigilerpunga, sila alianaangaarami soorlulu pinngitsuusaaginnartorluunniit. Putsut isigileriarakkit aqqusinerpassuartut sangujoraartutut isikkunikkiartulerput, arlaammitaava aqqut atorpara? Avani ungasissumi iluliaq aserorpallammat massillunga alapernaasilerpunga, soorlumi aatsaat taamaattumik takullunga.
 Qaqqamiitsillunga inuunerup oqimaattassusia eqqarsaatigaara, soorlulu oqiliartunngisaannarumaartorluunniit. Ilisimavara inuuneq oqitsuinnaanngitsuunerartaraat, paasisinnaanngisaqarpungali: sooq sinnattukka anguniakkakka timip perusussusianik imaaliallaannarlusooq peerutsinneqarpat? Naleqassusera merlertuullunga pigisara arsaarinnissutigisutut illugu kinaassusiiarneqarniarnera oqartussaanngissusermit nukillaartitsilluinnarneqarniarnera ipianngugeqaara, qanoq iliuuseqarfigisinnaanngitsutulli ippara. 
 Merlertuullunga sumik eqqasuuteqanngivillunga inuusimavunga, taamani inuunera qaamagallarmat oqillunilu. Inuusuttuaqqamut ikaarsaarniarnera artorsaatigiinnannginnerpara? Inersimasummi eqqartortarpaat meeqqat inuusuttuaqqamut ikaarsaartartut. Immaqaluunniit unnuami pisartunit akisuaffigitiinnartannginnerpunga malersortillunga? Silaqassusera ilisimassuseralu saammarsarniartutullusooq illugit allamut saasalerpunga, anigussanerpakkami? 
 Unnuami pisartut nuanniikkaluaqisut qaangiinnavittarpakka puiguinnarsinnaallugit, pinerinit allanik eqqarsaatersuinnarlunga. Alliartorneralusooq malittareqqissaarlugu pisartut akueriuminaatsinneri sakkortusiartorput, sorsuffiginissaannulli nukissaqanngitsutut ittuarlunga, uangaana sanngiilaaginnarunartunga?
 Eqqarsaatikka iluamik katersorsinnaajunnaartutut iinnalerakkit allamut saasarlunga taallamik eqqarsaatersorniarsarilerpunga:

Ukiumi isseqisumi
kialaamik tunivarma qiiaqqunanga.

Unnuami taaqisumi
qaamanermik tunivarma erseqqunanga.

Aasami kiaqisumi
suialaamik supivarma inuuneqalersillunga.

Ullukkut qaamaqisumi
tasiorparma takusaqaqqullunga.
	
Qularnermali tikimmanga
kuussuartullusooq supivarma suujunnaarsillunga.
	
Aa´ aamma kamassaatigiinnalerpara aliasuutissiinnarlungalu, sooruna eqqarsaatikka taama taarusulluinnartigisut?

Upperpunga
naak qulartaraluarlunga.

Neriunneq pigaara
naak neriuutissaqartuaannanngikkaluarlunga.

Asanninneq upperaara
naak asaneqartuaannanngikkaluarlunga.

Guuti upperaara
naak takusimanngisaannaraluarlugu.

Qaamaneq upperaara
naak taarsiortaraluaqalunga.

Imminut upperivunga
naak upperineqartuaannanngikkaluarlunga.

Eqqissisutut ilerama illoqarfiup tungaanut aallaannarpunga angerlassallunga, apuutilerlungalu ataatassara biilertoq naapeqqissaarpara. Takusinnaavara unnuaammat pisimasoq ilerasuuteqarfigisimariaramiuk isai saammarsimasutut ilersimasut. Kiinarippallaanngilaq, oqaaseqarniartutullu isikkoqaraluarpoq, ingerlaqqiinnarporli oqaaseqaranilu.
 Taamaasigaanganuna naakkigilersariga, isumakkeerfigisutullu ilersarlugu, imminut pingaartikkunnaarlunga, naak aatsaannguummat ilunni ikima nilliaffigigaanga naallioqaluni. Tamakku puigortutut illugit kamaga, anniarnera aliasunneralu ipitittutut illugit pilersaraanga, nukittunerusoralunga.
 Sianiginngilarali imminut pisuutinnerma arriikkaluaqisumik aserorterusaarlunga nukillaarsarusaaginnaraanga. Soorlulu imminut pisuutinnerma maanna pisarilersutut uteqqiaffigiuarpaannga naasuitsutut. 
 Isumakkeerfigisarniarlugu arlaatigut ilunni suli nilliasoqararaaq kamannermut saatsittuakkannik. Kamannera tamatigut anisittarpara qanigisara akerarisutut ilersarlugu, tatiginninnermik toqqissisimanermillu pigisaqarunnaarlunga.
 Ataasiaannarnanga kinaassusererusutara arlaatigut qimattoortuarpara, tammariartuinnavillungalusooq illunga, taamaasigaangama imminut kamaannera alliallattutut ilersaraaq nungusariarsinnaajunnaarajuttarlugulu, soorlulu inuunera ajortumik tigusaasimalluni aninaveeqqasutut kaavittutut illuni ingerlariaqqissinnaanngitsutut ilersartoq. 
 Qanoq ilillunga pinerpoq pisimasut allanngortikkusuttaraluarpakka, tamakkuli sinnattuinnaasutut ipput, asulilu piviusumiit peerutsikkiartuinnarlungalusooq illunga. 
 Angerlamut apuukkama illup iluani akisussaaffikka sammilerpakka. Suliassarsiorusaarlunga unnuaammat pisimasut eqqarsaatigeqqajaaginnavippakka qimarratigerusunnerugaluarlugit. 
 Tassaana ataatassama ininnut iserfigitsiarsimaleraangalu, anaanaga ininnut iserluni ataatassara suangasaarfigalugu qaaqqugamiuk innariartoqqullugu, suneranik pasitsassimannginnerami? 

Qangami angajoqqaama soraarnissaat ileranannguarsi, asulu nalunaaqutaq soorlu ila pisarnerminit sukkanerusorluunniit. Suliassakka naammasseriarakkit unittoortutut aasiit pilerpunga. Suniartungamiuna? Pisunut nuanniitsunut maleruutiinnarsinnaanerpungami? 
 Eqqarsarusaarniarlunga tassanngaannaq oqarasuaat sianermat tuparujussuarpunga, sunaaffa tiliora (ikinngutiga peqatiga) sooq atuariartorsimannginnersunga timersoriassanersungalu paasiniarlugit sianertoq. Eqqaavaalu ilinniagassaqartugut kisitsinermik quppernerit pingasut, qallunaatullu allaqqissaarnermik quppernerit sisamat, iluamillu akinagu takorniornaguluunniit oqarasuaat ilivara. 
 Aarimmi taqqama iserterpalulerput. Anaanama ilassigaminga suunersumik toqqissinartumik tunivaanga, ulluinnarni maluginiartanngisannik, ataatassarali qivianngilarluunniit. Qanoruna pissusilersorniassasunga? Peqqusiileqiummerpunga utoqqatsisutut illunga.
 Ataatassara ingerlaannaq puussiamik kiileriliaassaqarpasilluni ammukaassivoq, qangami puiaasarpalunnguarsi. Taannaana isertorluni kiilerimi imertartoq, immaqa arajutsisarsoruluni immaqaluunniit kanngusuuteqarami taamaasiortarnerpa? 
 Anaanaga igaassaminik piareersaasoq ikiorniarlugu toqqarlugu qiviaraluarlugu qiassannik tupippunga. Pasitsaatinngilaangali immaqa ataatassara aalakoorniarmanaasiit kamaallugu uanga puigortutut ikkaanga. Isikka qullinik immerput, kamaakkaangaana? Pisuutinnerpaanga? 
 Unnuami pisartunik ikioqqullunga oqarfigerusuummeraluarpara, qiassamali tupitsimmanga oqaasissakka mattuppai pitarneqarsinnaanngitsutut manngertigilertillugit. Aasit nipangersimaannarpunga.
 Isersioraluarama iluatsinngimmat ininnut isiinnarpunga. Pequliallunga natermut kivilersutut ippunga. Soorlumi nunarsuup noqitsinera artuliinnalerlugu, nikinnaveertutut ippunga soriarsinnaajunnaarlunga, ilami ersikkunnaarusukkaluarpungaluunniit aanngaannavillunga tammarlunga, soorlu ullorissat ullukkut tammartarnerattut peqataallunga. 
 “Takanna” anaanaga suaarpallappoq. Aappassaanik takannaarmat igaffimmut appakaappunga. Ataatassara kiilerimut ammukaramili suli qummukarsimanngilaq, anaanagalu pingajussaanik suaaqqippoq “Takanna” siullermernit nipitunerungaatsiartumik sukangasuumillu, qummukartorlu saammisaangaarami ilisarnanngikkaluarporluunniit. 
 “Sutulerpugut?” aperivoq, anaanamali akinagu isikkorluinnarpaa nerrisiinnarlunilu. Issiaqataaniarlunga qangami peqqusiileqinannguarsi, oqassanatalu isigut qanivullu kisimik aalapput, ataatassara malunnarseriivissimavoq imigassartorsimanerminit, anaanagalu isumalungaarami attugai tamarmik nipitoqaat. 
 Tamuaniarlunga tamuaakka allaannginnamik qanerma iluani alliartuinnavissut, mamaaluunniimmi naamasinnaanngilakka. Nukillaalersutut misigisimavunga susinnaanngitsutut, timera qisuariartarpoq taama pinianngivillunga.
 Sivitsullartoq nerereersimaleriaratta anissallunga timersoriarlunga piareersaleruttortunga anaanama pivaanga qulinut angerlaqqullunga. 
 Aqqutaani assut nakangavunga, timersornissannut nukissaqassanerpunga? Kiinarsinissara kajumiginngikkaluaqaara angerlarsimaannarsinnaanangali, sumummi allamukassagama? 
 Timersortarfimmut apuukkama inersuarmut appakaatiinnarpunga, atisalersortarfimmukarnanga teqeqqumut ingillunga timersoqatigisartakkakka isiginnaalerpakka. Ilaat nalornisumik ilassisut ilaallu qiviarsinnaanngillalluunniit. Ilami angerlarsimaffinni sorsunniarlunga aamma niviarsiaraqatinnut sorsuttuarpunga, tassami nuannarisaasorsuartut oqarsinnaanngilanga niviarsiaraqatinnit. 
 Nukappiaqqat amerlanerusut kammalaatigiuminartinneruakka niviarsiaqqaninngarnit, soorlu niviarsiaqqat timitik inersimalersut oqaloqatigiissutigerusunnerugaat. Uanga qimmit pissusaat eqqartornialeraangakkit naammalluanngitsutullusooq isigilersaraannga.
 Nukappiaqqalli sunilluunniit oqaloqatigisinnaajuarpakka eqqumiitsutut misiginngikkaluarlunga. Niviarsiaqqanulli akuuniarsarinnginnera nuannarineqarpallaanngilaq, ilami aqqusinikkut naapiinnarneqassanngilanga kisianni oqaasissaqalaarlutik, ilaat eqimattanngorlutik imminnut isussualuuteriarlutik ilaasa ornittaraannga nukappiaraasaanerartariarlunga arnapalaanngorsimasaraanga, immikkoortinniarsarisutullu ittarlunga.
 Ilaqarpulli pissuserissaartunik. Usornartunuku iluamik ilaqutariillutik ajornartorsiuteqanngitsumik inuunillit. Qanoruna angajoqqaat tamaasa najortigalugit asaneqarluni pilluarnartigaa. 
 Inuilliukua ileqquliuttoorsimagunaraat pilluarneq pigisartik pigitillugu takusinnaassanagu, ajornartorsiutissanillu ujarlillaqqinnerusutut ittarlutik. Suunersumik tappingeqqasutut ittarlutik.
 Sungiusaasorput takkuteriarami suaarpaanga ilaaniannginnersunga, akinagu ileqimisaarfigiinnarpara, tassami nipimilluunniit annitsisinnaanngilanga soorlumi qissasiinnassallunga. Isikkorluinnarpaanga qiviaqqinnangalu, tamannalumi tupinnarpallaanngilaq, tassami illoqar­fimmut allamut unammiartornissatsinnut piareersaleruttuleraluaratta, tamattalu aggertarnissar­put kissaatigereeraluaramiuk.
 Soraarsimaleriarmata tilioralu pisuttualerpugut illoqarfiup tungaanut. Oqaluttuukkusukkaluar­para, tatiginaguli, allanummi oqaraluarpat atamanna qinngasaarisussat aalaniangaassagaluartut. Aalajangerpunga oqaluttuutissanagu, aammami pisut taama kanngunartigisut anillakkaluarpa­ta iluartinneqarnavianngilanga. 
 Oqassanata ingerlarusaarniarluta tiliuma pilerpaanga: “Usornaqaatit ajunngitsunik angajoqqaaqaravit, uanga angajoqqaakka unnuarsuaq naallugu erngukkamik kamaatiinnangajallutillu, iluamik sinitsitaanngilagut.
 Eqqaarpalulillaraangata qatanngutinnguakka tatamilersaraat. Qaliani uanga meeqqallu siniffinnut katersuulluta tattorlioraluarluta ilaatigut saammarsaasarniarlunga sinilersimasaraa­gut, itertitaaqqittarlutalu nipilersorpalussuarmik imaluunniit oqqappalussuarmik. Ullaap tungaa nipaarummata qatanngutikka aatsaat sinileruttortut itersarpakka nerisinnagilluunniit atuariartortillugillu meeqqerivimmukaallugit. Angerlaqqinnissara kajumiginngikkaluaqalugu qatanngutinnguama qimaannarnissaat naakkigaakka, ilami aamma sumukassagama? Illimmiuna sooq taama taaqqungatigisutit?” 
 Akinagu ammut sikiinnarpunga. Misiginneqatigigaluaqalugu qanoq takutinnissaa nalulerpara allamullu saasarniartutut pilerinni pilerpaanga: “Sooruna akissanallu pisutit?” “Naamik sunngilanga” akivara tuikka kiviimiannguarlugit.” “Taaqqungasutit takujuarpakkit, sunersutit apererusukkaluarlutit angusinnaanngilakkit qanillineqarsinnaangitsutut ikkavit,” akeqqippaan­ga. Taamaasiuleriarmat angerlassallunga tuaviutsappunga, arpaliitigalungalu suaarpara angerlajaaqqusaasimallunga, uffa massa akunneq ataaseq affarlu suli piffissaralugit. 
 Illutta tungaanut aallaraluarlunga allarluinnarmut sanguvunga, aasiit qaqqamut. Aasarissorsuummat seqineq innarneq ajormat ulloriassaaleqinaqaaq, taamaakkaluartorli takusassat ullorissatuulli amerlatigaat. 
 
Maliina periarfissaqartillutit qungujulajuartuusutit,
kissalaamik tuninnga nukissaqartilerlunga sunut.

Aningaaq unnuami pisunik uppernarsaasuusutit 
oqalugit pisut asoortillugit.

Ullorissat unnuami uisorilasartuususi
ullukkut ilagisinga aanngartissinnaalersillunga.

Eqqarsaatersorniarlunga taavaana aqqaneq qaangeraa, tassalu qulinut angerlaqqusaanikuullun­ga, qanorliaasiit pisoqarumaarnerpa? Oqaasissakka piareersalerpakka: ”Nalunaaqutaararaana unissimasoq arajutsisimagiga” aa` tassaqa upperissavaannga siornatigummi utoqqatsissutigereerpara, immaqaluunniit “aatsaat timersorluta naammassigatta” imaluunniit “orluaarsigama pisunneq sapileraluarama.” Kiisa illutsinnut apuuppunga nassuiaatissaraluunniit aalajangerna­gu.

Iserama innareersimagunaramik nipaqanngilaq. Tuaviinnaq ininnut iserpunga, nipaarsaaqalun­galu matora matuara, kisianniuna matora qanorluunniit nipaarsaarniartigigaluaraanni nipeqartuaannartoq, soorlu angigutilersimalluni matujuminaattarluni. 
 Ataatassama isertunga tusaasimagunarlugu iserfigaanga “ssumiikkavits?” aperivaanga. “Aneerama,” nipikitsunnguamik akivara. “Ssumi?” Apereqqippoq. “Silami,” nipittornerulaarlunga akeqqippara. “Ssumi ssilami?” Apereqqippoq. “Aqqusinermi,” annuppaloqalunga akeqqippara. “Ssumi aqqusinermi,” apereqqippoq. “Qaa aalakoorfiginanga, innariartorniarit,” nilliaffigilerpara qatsullugu. “Taamatuts oqaluutissanngilarma!” Akivaanga anillallunilu. 
 Ataatassaraliaasiit aalakuungaarami iluamilluunniit oqalussinnaananilu ajappaartuinnarlu ingerlalluni naveerniarsarigaanga, soorlumi ataqqeqqunanilusooq iinnaraanga.
 Innaraluarama sinilersinnaanngitsutut eqqummaarissigaluttuinnarpunga, soorlumi sianiutikka timima avataaniiginnartut, sillimassuteqartutullu iinnavillunga, isikka unissanatik, uisorernissaraluunniimmi aallerigilluinnartutut ippara, anernera sakkukillilluni akulikeqisunillu anersaar­torlunga. Qasugaluaqaanga sequnngernissarali ersigisutut tatiginngitsutut misigisimavara, qaquguuna tamanna qaangiunniartoq? 
 Iluaqutaassasoralugu qinulerpunga “Ataatarput qilammiusutit, aqqit illernarsili, naalagaaffiit tikiulli, peqqusat qilammisut nunamissaaq pili, inuussutissatsinnik ullumi tunisigut akiitsuk­katsinnillu isumakkeerfigitigut, soorlu uaguttaaq akiitsortigut isumakkeerfigigivut ......” nipangeriataarpunga nangeqqinnerlu ajulerlugu, isumakkeerfigigivut? Qanoq ilillunga? “Ikioriannga!” nipilimmik oqarpunga. 

Immikkoortut aappaat:

Sinnattorisimasakka kingumut/siumut eqqarsaatigileraangakkit artorsarnerulersutut misigilertarpunga. Qipiga pakkuttutut illugu qianiarlunga qanoq periarama sinilersimavunga.
 Sinnattulerpunga inersuarmiilersimallunga, nateq tamarmi kipparissuaqqanik naqqoqarpoq, qaqortoq qernertoq, qaqortoq qernertoq.... iigaq assiliaqanngilaq qaqortuinnaalluni, soorlu qalipaqqaagaq qaalloringaarami, ilami aputtut inngianartigivoq. 
 Takulerpara avani avani angut nikorfasoq, kusanartunik qernertunik atisalik, nissumi aappaa kiviimiannguarlugu iikkamut tulassimavoq, talinilu sakissaminut paarlassimavai ammut sikilluni, nasaata kiinaa tamaat asseqqavaa, ilisarisinnaanngilara.
 Isiginialeriaranni tassanngaannaq qiviariataarpaanga utersaajallannaqisumik tupallunga, arpaliitigaluni natsani peermagu isai annernarput annuppaseqalutillu, ersiummeriarama sequnngerpunga, ueqqikkamalu iniminut utersimavoq.
 Aasit isiginialeriaranni qiviariataaqqippaanga, tamatumuuna ersinarpasinnerulluni 
Isiginiinnaleriaranni natsani peeriallaataa atisani nutsullugit piijaatigalugit tunginnut arpattorsuanngor­poq. Tupannermik sequnngeqqipallappunga, uinnissaralu ersigilerlugu. Sajuttuinnanngorpunga, qanillinerpa? Immaqa saninniippoq, attulernerpaanga? Suniaraangaana? 
 Susoqanngeriarmat ueqqippunga. Iniminut uteqqissimavoq, aasiit taama inisseqqissimalluni, alapallappara aasiit takunialeqimmanga, qissimillugu alaatsinaanniarlugu qiviaaminilaariaran­ni taavaana qanilleriivissimasorsuaq. Atisaqarani isikkut isigivaanga ajortumik piniarlungalu­sooq nakkullunga.
 Ersiummernermik nillianiarsarilerpunga, taamarluinnaq nipeqanngilanga. Tamaviaarneruler­punga nillianiarsaralunga, iteriataarpungali, assut anertikkarpunga kiammillu poorsimallunga, ilami suli ersivungaluunniit naak itereeraluarlunga.
 Taqqama sila seqinnarik, soorlumi ullaajuinnartoq. Nalunaaqutaq qiviariarakku aatsaanuna ullaassakkut sisamanngoriartulersoq. Sininniaqqinniaraluarpunga eqeersoorsimavungali, taamaariarmat atuagassannik tigusivunga atuffasissallunga.
 Atuarniarlunga soorlu matora tummarpaluttumit nipeqarpianngitsumik qanillineqarpallattoq, naalaalerpunga aqqaamasutut illunga. Taama qimaguteqqippallappoq, kiisami silammut anersaarpunga. 
 Naalaarunnaariartunga matora arriitsukajaarsuarmik ammarnialerpoq, ataatassaraluaasiit saninnut innarluni. Sinittuusaalerpunga nukillaaginnarlunga, aatsaannguummat sinnattora eqqarsaatiginiarlugu taama ullorissat ilagilersimammannga silarsuaqaraluanngilanga.
 Ullaanngullartoq tupallunga iterpunga, sumillu paatsiveqarnanga susoqarnera paatsiveerussutigisutut illugu, soorlumi ilisimajunnaaginnarsimallungaluunniit. Nalunaaqutaq kingullermik qiviarakku pingasunut tanneq sisamat. 
 Massinnaveersaaruttortunga anaanama itersarpaanga ullaakkorsiutinik piareersaaqqullunga Makinniapalaarlunga massippunga, niaqora allaannginnami suunersumik imaqarluni oqimaatsorujussuanngorsimasoq. Timera taama malugisaqaraluanngilaq, siniffinnut ingippunga eqeersarniarlunga. 
 Ullaakkorsioreersimalluta ittuannisaalerpunga ininnut pillunga. Takulerpara qimmeq angutivi­aq qaqortoq kusanaraluaqaluni assut ipilik. Assut sillimarpasippoq, nalunanngitsumik nujuartaq, tassami anui kittorarnikutut isikkoqarput, eqqissiveqanngitsutullu pissusilersorluni. Alapernaaseriarama anillaffigiganni qimaasoorutigivara. 
 Qimminuku qaqortut assut sanngiiffigigikka kusaginermik, ingammik qernertumik qingallit. Eqqatsinniinniarlunga takulerpara aamma allamik qaqortumik qimmeqartoq, taanna angivallaanngilaq ipeqannginnerullunilu, arnaviaarpasippoq. Pinngitsuusaarlunga nikinnaveersaaqqissaarlunga marserusaalerpara. Takulerpara quip ataanut pulasoq, susormitaava? Ornillugu alakkartilerpara, alakkartileriarannilu qimagutiimivoq tarrinnanili. Aa´ piaraqartoruna, qimmiaq­qat arfineq marluk, tamarmik qaqortaaqqat qernertunillu qingallit. Ingerlaannaq asanniffigiler­pakka. 
 Eqqatsinniikkamiuna qimmit piaqqiorfigisarsimasaat illuaraasannguaq anginngitsoq imaarun­nikoq qimataq. Taannaqalumi tassunga nutsilerpakka, qimmilu arnavissap piaqqani erligerpase­qisani qimagutiimeriarama ingerlaannaq ornippai milutsilerlugillu.
 Isiginnaarusaarniarlugit eqqaalerpakka ippassaammat anaanama igaavi sinnerinikuusavut. Aavakka  qimmimut arnavissamut tunniunniarlugit. Nunamut iligaluarakkit soqutiginngilai, immaqa qimagutiimiguma nerriserumaarpai. Taannaqalumi, qanillattoramigit nerrisilerpoq. Ungasinngitsumi takusinnaavara qimmeq angutiviaq aatsaannguummat qimaasoorutigisara alaatsinaaruusaartoq, immaqa piaqqat angutaat? 
 Isumaliulerpunga qanilliiminiassammat illutsinnut iseriarlunga igalaanut pillunga isiginnnaarniarlugit taannaqami isiginnaarusaalerpakka, assut alutoralugit. Aataga qimmeqaraluaqaaq, aatsaalli takuvunga qimminik aappariinnik. Imminnut ikioqatigiippasillutik piaqqatik paarivaat, angutivissap qimmit allat nigorsimaartippai palleqqunagit, arnavissallu eqqissivilluni piaqqani nakkutari­vai. 
 Qanortormiuna pigilerlakka, eqqarsaatersulerpunga. Qanormi angajoqqaakka nassuiaatissanerpakka, pigilernissaannut akueritissanganngeriarama aalajangerpunga oqarnanga isertorluinnar­lunga paariinnarniarlugit. 
 Tassaana niviarsiaraagaluarlunga nukappiaqqat sammisartagaat soqutiginerusarikka, soorlu qimusserneq, arsarneq, biileerarneq il.il. Aammalumi illoqarfimmioqatima angutaasaanerar­lunga akerartullattaasarpaannga, tamakkuli itisuumik tigusanngilakka.
 Ullorpaat ingerlapput suli taakku qimmit nakkutigalugit. Taamaalluni ataatassama pasitsassimagunarluni pilerpaanga: “Kiaaku qimmii?” “Uanga,” akivara. “Suminngaanniit pisatit?” Apereqqippoq, “nassaakka,” akeqqippara, oqaaseqaqqinnanilu ingerlavoq. Ingerlaannarmat akuerineqartutut misigisimavunga nuannaatsaqaangalu. Ullut ingerlapput, suli angajoqqaannit akerlilersorneqarnanga qimmiutitaarsimaninnik.
Immikkoortut pingajuat:

Unnuit ilaanni timersoreerlunga angerlamut apuutileruttorlunga, ilunniaasiit anorersuaasarsu­aq takkuteriataaqaaq, eqqissiveeruppunga ersisutut illunga, aasiit unnuap taartuanit pulaarneqarniarsimanerpunga? 
 Unnummat innarpunga sillimassuteqartutut illunga, eqqarsaaterpassuit tujorminartut qimagutsinneqarsinnaanngitsutuut najorpaannga sininnaveersaartittutullu pillunga. Allamut saasarniarlunga qimmit eqqarsaatigaakka, “atuarnera naammasseriarlugu qimmeqarlunga pavunga nalusannut piniariartarfimmukartassaanga, taamaasiortaleriarumami ajortut suut tamaasa qimallugit inuusalissaanga.” Taamatut eqqarsaatersortarlunga atornartut suut ningortittutut ilersarpakka, eqqissisutut inngikkaluarlunga. 
 Sinilersimagaluarlunga matup ammarneranit itertitaavunga, qiviarnaveersaarpungali sinittuusaaginnarlunga. Saninnut inuk innarmat uinngilangaluunniit, nalunngilara ataatassama innarfigigaanga. Attuualeraangalu kamassama tikippaanga: “Peernianngikkuit anaanannut oqaatigissavakkit unnuami susarnerimma,” oqarfigaara kamappalullunga, akinangalu masse­qaaq anillunilu innariartunnguatsiarluni.
 Kiisamiuna aatsaat peeqqoqaara. Assut imminut iluarisimaarpunga, eqqissisutullu misigileriara­ma sininnialerpunga, eqqasuuteqapalaarnanga ajugaasimaarlunga.
 Ullaakkut iterama angajoqqaakka suliartorlutik anereersimasut massippunga, eqqissiivillunga ullaakkorsioqqaarpunga, atuariartunnginninni qimmit alakkaqqaarpakka ajunnginnersut takuniarlugit, ajunngillat, malugivarali angutiviaq peqanngitsoq, immaqaana toqqorluni arlaanni sinittoq isumaliulerpunga, ajortussamik isumaqarnanga atuariartorpunga, unnuaam­mat pisimasut eqqarsaatigeriarakkit assut imminut iluarisimaarpunga, imaallat kamaffigalugu ningortittalissavara isumaliulerpunga. 
 Atuarfimmut apuuppunga atuaqatikka tamarmik iniminnut issaareersimasut, igalaat eqqaanni uanga issiasarpunga, atuarniaasaarlutalu takulerpara soorlu innga qimmeq angutiviaq ilisaralugu, malissimanerpaanga? Eqqarsalerpunga, isiginnaaleriarakku pasitsalerpunga ila soorlu malersortittoq, aarimmi aallaasoqarpallappoq, tupannermik issiaviga uppitiinnarlugu nikueriataarpunga  anillungalu annaakkusukkaluarnermik.
 Ilinniartitsisumma suaaraluarpaanga issiavinnut uteqqullunga, soqutiginagu arpallunga ingerlaannarpunga, anillakkama takuara toqoreersimagaat, “suisiuk uangaana qimmera” toqoraasut sukangasaarfigaakka, “nujuartarsuaruna” akivaannga, soqutigerpiarnangalu biilerlutik qimagullutik, eqqaalerpakka piaqqat, taakkuamita qanoq ippat? Tuaviinnaq angerlamut saappunga, apuutileriaqaanga taavaana tamakkereersimallugit aallarutileraat. “Suisigit?” aperaakka, “ataatavinuna ullaaq kalerriutigigai piaartumik toqoqqullugit piginngin­nassiginngooq,” akileriallarpaannga. 
 Soorlu suunersumik nukillaarnartumik kapineqarlunga, aqullaarpunga. “Ataatassarsuara inupalaarsuaq, ajortorsuaq,” suut eqqarsaatit ajortut atornerpakka, tassa unnuaammat itigariara­mi asasatuannguakka toquppai akiniarlunga. “Utaqqilaarli,” isumaliulerpunga.
 Uagutsinnut iserlunga ataatassama aallaasaa saakoq piareersarnialerpara iserpat toqukkusullu­gu. “Immaqaluunniit imminut aallaaginnaruma,” isumaliulerpunga. Torlua oqummiukkaluarlu­gulu sapilerpunga, toqu ersigaara, ersigilluinnarpara, sapilerlungalu qissaserpunga, qanoruna iliorniassasunga? Sinnattukka nuannersimaqisut soorlulusooq qaartinneqartutut natermut siaruaattut katersoqqissinnaajunnaarlugit pisut. Qimminnguakka asasakka, sinnattukka napaqutikka, qaamanermik tunisisukka, neriuutituannguakka.

Immikkoortut sisamaat:

Suli qianiarlunga siniliinnarsimavunga. - Sinnattulerpungalu qimusserlunga napariarsorlunga, sikumi navianaqisumiillunga.
 Suna qiviagaq tamarmi aakkarnernik ulikkaarpoq. Tummarnikka tamarmik aqitsuinnaapput assut ilungersunarlutik, qimmikkalu ataasiakkaarlutik morsuttalerput, soorlulu ila nueqqissa­natik, assut erloqiummerpunga.
 Anuisa pituutaat amoorniaraluarpakka, artulerpakkali. Pileriallaqaara taavaana qimmeerullun­ga, tassalu nikeriarsinnaajunnaarlunga. Qamutinnut ikiniapalaarlunga ikivunga imaanut morsukkusunnanga.
 Qamutinni issianiarlunga pileriallaqaara sikumininnguamilluunniit ersittoqanngitsoq. Tassalu  imaannarmiilersimallunga kiveriaannanngorsimallunga. Qamutimami affaannaat nuisalersimapput, uangalu seeqqummerpunga sumut qaqiniarlungalusooq. Suli seeqqummeqqaniarlunga ammut qiviariallarama qimmikka immap naqqani ittut, soorlulusooq qaaqqusutut iinnaraann­ga.
 Aqqarpunga ilagerusunnermik, malugaara tassa ipilerlunga. Soqutiginagu piniinnarpunga, kisianni piniinnaraluaramaluunniit toqunngilanga naak anersaartorunnaaraluarlunga. Misi­gaanga soorlu nunamut allamut aasarissumut alianaaqisumut pisimallunga. Suna tamarmi qorsuinnaavoq naasunik tipigeqisunik ulikkaarluni,  timmiaaqqat sumi tamaani tusarneqisumik qarlorput, qimmillu nuannaarpaseqaat, sumut tamaanga kuniorlutillu pangaleqattaarput. 
 Tassanngaannarli taartup pissaanerigunagaanik qulangerneqarpugullusooq, sunalu tamarmi taartuinnanngorpoq. Kialaaq nillimit tarserneqarluni soorlulu suna tamarmi tujorminartorsuar­mik qallerneqartoq. Qimmikka isigileriarakkit tamarmik nunamut nallarsimapput, soorlu uumassuseerussimasut. Timmiaaqqat tusarneqisut qarlorunnaarsimapput, pileriarpakka tamarminguku toqusimasut.
 Tujorminerup najuleruttoraanga tassanngaannaq iterpunga. Eqqaavaralu susoqarnera, sinnattunnilu tujorminerma najuinnarpaanga qimakkallarnaviarunarnanga. Sininnerali imatut itisuujusimanngilaq qasuernarluni.
 Pileriallaqaara taavaana angajoqqaakka soraalersut, qangami pissanganannguarsi qanoq ataatassara nassuiaateqassanersoq ullaajummat pisimasunik. 
 Isertoqartinnagu tuaviinnaq anipallaannarpunga sumukarnissannik siunertaqanngivillunga, illoqarfiup avataanukarpunga. Misigaanga unnuami pisoqaraangat misigissuseerunnerma najoraanga. 
 Sissaliarpunga inuunera tujorminartoq kipitikkumallugu. Imaq isigigaluarpara ammut pissinniarlunga, taannali saamangaarami, sallaatsunnguamik uaalluni aalavoq soorlulusooq sinnassaaniartutut pissusilersorluni, kisiannili taartuinnaavoq naqqoqanngitsutut isikkoqarlu­ni, ersigiliinnarpara uniinnarpungalumi.
 Ujaqqamut ingillunga qiarusaalerpunga sunissannik paatsiveerukkama. Sivisuumik  issiasima­gama nullukka nillertuinnanngorput assut iluaatsumik, qiialeriarama allatut ajornarmat angerlamut saaginnarpunga.
 Angerlamut apuukkama naveersippunga taffartunerartillunga. Akinagit ininnut iserpunga siniffinnut nallaqqillunga piumassuseqanngivillunga sunut tamanut. Qanortoruna anersaartorunnaarlanga? Eqqarsalerpunga aqqaamaatigalunga, aqqaamanerali artorluinnarpara anersaartuliinnartarlungalu, taamaasiorlunga arlaleriaraluarpunga naamik saperpara. 
 Anaanama iserfigalunga kaannginnersunga aperivaanga, akinngilara. “Suit taaqqungangaaravit” aperivaanga, “inoorusunngikkaluarpunga, sooruna inungorsimasunga?” Akivara qiassannin­gaasiit tupeqqallunga, “suna tamarmi siunertaqarpoq, aamma iluarsissaqqaarpoq” oqarfigi­vaanga suninnik paasisimasaqarpasinngivilluni. Soorlulusooq kamassannik tuniinnaraanga. “Suna tamarmi siunertaqarpoq, suna siunertaagami unnuami iserfigitikkaangama?” Akinagu eqqarsaannarpunga. Oqarusukkaluarpunga,  oqaasissakkali soorlu mattunneqartut anniseqqusaanatik.
 Ersakkut kuneriarlunga oqarfigaanga: “Asavakkit.” “Uangalu,” qiviarnagulu akivara. “Anaana! oqaluttuassaqarpunga, kisianni maanna oqaluttuussinnaanngilakkit, aqagu kisimiinniarsari­laarisa,” oqarfigaara. “Aqagu ittora ilagalugu nunaqarfinnut angalasussaavugut, aatsaat aqaguagu unnukkut tikeqqissalluta, tikissimaleriarutta tamatta oqaloqatigiikkumaarpugut” pilerpaanga.
  “Naamik taava ilagisariaqassavakkit!” Qissaseriataajutigalunga pilerpara: “Kisimeeqatiginianngilara, ilagilassi?” Aperaara. “Naamik taamaasiorsinnaanngilagut,” pilerpaanga nangillunilu: “Illit maani ningiuusaassaatit, misilinniassavat, ataatassat imernavianngilaq neriorsoreerpaan­ga,” oqarpoq. “Suna misilinniassavara?” Apereqqippara. “Qaa naalattunnguullutit ajortoqarnavi­anngilaq,” saamasaarluni akivaanga. “Aanaakkunnimi tukkulanga?” Aperaara. “Ilinniagassa­qannginnavit?” Allamut saasalerpoq.

Taamaariarmat nipilersuummik appippunga nipikisaanngivillunga. “Suinuna?” aperivaanga appitaralu nipikillillugu. Akinagu qiviarnaguluunniit Anders Andit tiguakka atuffaserlungalu. 
 Appitaraluara nipitoqisoq ataatassama tusaasimallugu iserfigivaatigut. “Sunaana nipersuaq?” aperivoq sukangarpalunniavilluni, akineqanngeriarami ingerlaannangajavik ininniit anillap­poq suunersunik oqalualuutigaluni.
 Oqaaseqanngiinnariarama anaanagattaaq ininniit anillappoq. Aneriarmata matora matorluppara sakkortunialaavillunga. “Ajunnginneruvoq iseqqinngikkaluarussi,” silammut suaarpakka. Siniffinnullu nallarlunga qialerpunga, taannaqalumi qialerpunga, anaanama qiasunga tusaasimariaramiuk aammaarluni iserfigeqqippaanga. “Qaa angisuunnguanngoreerputit taamatut pinak,” pilerpaanga. “Aniniarit angisuunngornavianngilanga,” qiaatigalunga siora­saarerpasillunga akivara. “Qaa tassa nukakkunnaarniarit!” Saamasaarunnaavilluni qatsuppasil­lunga oqarfigaanga. Aatsaat iluamik aliatsakkaangama. “Ataatannut nuussaanga!” pilerpara.
 Akeqqinnangalu asu anillaqqippoq, tamatumuuna ajuallatsissimannguatsiaranni uteqqinngi­laq.
 Unnuk taanna alakkaqqinneqanngilanga, taamaakkaluartorli sininneq ajulerpunga, qimmiutitaarisimagaluakka eqqarsaatigaakka, akiniukkusukkaluarpakka qanorli naluara, ilami kamakkaluaqaanga susinnaanangali.
 Ataataga eqqarsaatigilerpara naak takusimanngisaannaraluarlugu, eqqarsaatigisarnerpaanga­mi? Anaanagalu najuinnarsimasuuppata pilluarnerusimassagaluarnerluta? Qanormitami isikkoqarpa? Apeqquterpassuarnik eqqarsaatersulerpunga, taamaallunimi akissutisinissannik neriukkaluaqaanga.
 Anaanama ataatassara naapissimavaa ataatsimik ukioqartunga, naapinnissaatalu tungaanut ataatama allaffigisarsimagaluarpaanga, ataatassamali attaveqatigiinnerput nuannarinagu unitsissimavaa, ilami eqqartorneqarnissaaluunniit sapermagu eqqaaneqarneq ajorpoq.
 Sianiginngisaanilli anaanannut apersuutigisarsimagaluarpara. Anaanamali iluamik akissanan­galu kiisa perungaatsiarpunga ataatannik sianigisaqarnanga ilisimasaqarnangaluunniit.
 Allagarisarsimasaraluiluunniit ataasiinnannguarluunniit takusimanngisaannarpara. Sooruna asasinnik arsaartornissannut kajungeqaat?-
 Qanoq periarama sinilersimavunga. Ullaakkut anaanama itersarpaanga ullaakkorsioqatigiumallunga. Tamaasa piareersareersimavai, ataatassarali nereqataajumanngilaq piffissaqanngin­nerarluni, asattuinnariarlunilu taama anivoq, tamannalumi iluariinnarpara, tassami anaanama oqaloqatiginissaanut imaallaat periarfissaqassaanga.
 Neriniarluta oqarniarsarigaluarama qanorli aallartissanerlunga nalulerpara. “Anaana, ataatas­sara kisimeeqatigerusunngikkaluarpara!” Aallartippunga, nangillun­galu: “Soormi aanaakkunnut tukkujartoruma?”  “Imerniarna­ni neriorsorpaanga, qaa imaasereerpoq tuaviortariaqalerpunga,” akivaanga nikuillunilu. Tassalu oqaloqatigiinnerput pikkunaatsoorfigigaluaqalugu maangaan­naq kipivoq qaqeqqitassaajunnaarlunilu.
 Taaqqungaqalunga atuariartorpungajaasiit. Atuarfimmut apuukkama nukappiaqqat sammilerpakka. “Qaa arsaakkiarta,” pilerpakka, ilalu aalaniangaarrakkamik, niviarsiarartatualiullunga silammut qimarratileqaagut.
 Tunutsinni ilinniartitsisutta nilliaffigigaluarpaatigut piaartumik uteqqulluta, namminerlu sapilersimariaramisigut atuarfitta ittuanut aatinniarluta kiisa siorasaartalerpaatigut. Taamaari­armat isumaqatigiippugut  arsaattarfissuarmut arsarnerput nangeqqikkiartorniarlugu. Ingerla­nialissalluta suaartorsuaq ilisarnangaarami: “Qaa atuarfissinnut massakkorpiaq uterniaritsi, tamassi!” Assut sukangarpalulluni, tassalu qimarrattorsuanngorluta quilertamik akullugu, kinaana uterniassava. 
 Ajortussamik isumaqanngivilluta arsaatileruttortugut biilit arsaaffiup silatinnguanut uneratar­put, ilisarnarmatalu,  ataatassama aagaanga. Atuarfimmiit sianerfigitissimalluni ujaraanga, tassalu suanngassulerluta piaartumillu atuarfimmukaqqulluta. 
 Tamatta biilinut ikitippaatigut ingerlanniarluta, tamatta taama nipeqaraluanngilagut. Qanorli  periaratta aamma tassa illakusuuttorsuanngorpugut, tassalu nipangerneq ajulerluta, erloqinaqateqanngilaq. 

Ataatassama quianaagisimagunaqaluta nipangeqqugaluarmatigut soorlu illarsaaginnaraatigut. Pitsianngitsoq atuarfitsinnut apuuteriikatappugut. Pisaqarsimasutullusooq atuarfiup ittuanu­kaappaatigut.
 Tamakasitta soorlu naalattuaannartunnguit, oqassanata isigut kisimik aalapput. Ataasiakkaarlu­ta   ineeqqamut iserteriarluta oqaluuppaatigut, naluara ilannut qanoq oqaluussisimanersoq, uangali oqaluuppaanga taama pikkoritsigalunga naalanngisaaginnarlunga atuarnera aserorteq­qunagu, ajornartorsiuteqarumalu sukkulluunniit saaffigisinnaaginni unnerpaa.
 Taama oqarfigeriarmanga misigaanga oqaluttuukkusukkaluarlugu, kisianniaasiit naluara qanoq aallartissanerlunga, oqangajattaraluarlunga nipangersimaannarpunga. Naveersinnerusorissasoraluta ernumagaluarama taama ajoraluanngilaq, ilami saamangaarmat pitsaangaar­mallu isersimaannarusukkaluarpungaluunniit.
Immikkoortut tallimaat:

Atuareersimaleriaratta tiliora ilagalugu angerlarpunga. Suliassaqaraangamaana ataatassama kammalaatinnik angerlaqateqaqquneq ajoraanga, aatsaanngooq suliassakka naammassereeruk­kit ilalersorsinnaagama. 
 Marluulluta tuaviinnaq suliassakka suliareriaratsigit naammassipallattorujussuuvugut. Nipilersuutinik tusarnaarusaajutigaluta assigiinngitsunik eqqartueriaratta pilerpaanga: “Sooruna naalannersaaniarlutit tassanngaannarsuaq naalannginnersanngoriataartu­tit?” Tuikka kiviimilaaginnarpakka, nipilersuummillu allamik ikkussillunga, allamut saasarlungalusooq piniarsaralunga.
 “Atuaqatigileqqaaratsigut eqqaamavara assut naalagisarlutit, tassami ilinniagassatit suliariuaannarlugit aammalu atuarnitta nalaani malinnaarpasittuaannarlutit, maanna soorlu suunersu­mik pulaffigineqarsimallutit killormorluinnaq pivutit, soorunami tamakku nassuiaatertaqarsi­massapput?” Aperivaanga. “Tassami soorunami sunnertissimassaanga suunersumik!” Akivara allamullu saasaqqinniaraluaranni pasitsassimagunarami apereqqippaanga “sooruna allamut saasarniarsariinnarpinga? Taamaannerit assut ippinnaqaaq, ilami soorlu allaasutit!” 
 “Ataatassara erngiinnaq angerlartussaammat ingerlasariaqalerputit, arlaanni oqaluttuukkumaarpakkit!” pilerpara, assut neriullunga ingerlassasoq, taamaasiorporlumi. 
 Ataatassama isinnginnerani aniniapallassallunga isumasilerpunga, ilami kisimeeqatigerusunngilluinnarpara. Anissallunga piareersaleruttortunga taqqama iserterpalulerpoq, takutikkusunn­ginnermik atisaasivimmut toqqorpunga nipaarsaaqalunga. 
 Atisakka silami atortakkakka atoriarakkit assut kiagulerpunga. Anersaartornikka akuttusuunngorlugit naalaarniarsarilerpunga sumut killippalunnersoq paasiniarsaralugu, tassami kiileriliar­pat imaluunniit qanoq periarpat aniniarlunga eqqarsarpunga. 
 Ila soorluuna qanippaluttoq, tassami tusaasinnaavakka tummarpalunneri atisaasalu aalanerisa nipaat, immaqaana nalunngikkaa isersimasunga? Anersaartorunnaarpunga tusaaqinammanga sumiittunga. Atisaasiviup eqqaani uninngarpaloriarluni qimaguppallappoq, qangami iluaallannguarsi.
 Tassami ipilersutut misigivunga, matumik ammaarpaloriarmat mianersuillunga atisaasivim­miit anillappunga. Nipaarsaarniaqalungalu matumut silarlermut anngunnialerpunga, nipaarsaarniangaarama tummakkakka tamarmik soorlu piaaralutik neeqquluttut. Annilaangangaarama sajuttuinnanngorpunga ilami soorluluunniit nukillaaginnassallunga.
 Matu silarleq ammarniariariga noqqoruunnerup piliaanik matu sorliunersoq matorlorujussuarpallappoq, tassalu matu suli matunagu tasamanngaanniit suaarpallappoq: “Illinuna?” Akinagu silammut arpalerpunga illorput tarrinniapallakkusunnermik, tunumulluunnit qiviarnissara quilertaginermik qiviaaminngilanga.
 Qaqqajunnakasiup tunuanut pillunga anersaartoqqaarallarpunga, illutta tungaanut marsillattaajutigalunga. Misigisimavunga soorlulusooq imarsuaq mallertorsuaq ilunni eqqissiviilliortitsi­sorsuaq, ilami annilaanganermik, takusimanerpaangami? Qanormitami eqqarsarpa matu matorlullarmat? 
 Qaqqajunnakasiup tunuaniikkallarpunga, ila sivisulaartorujussuarmik, inuit sarsuasut qanoq taama eqqarsartarsimassanerput? Ilami kiisa taarsilerpoq suli tassaniinniaasaarlunga, qiialeri­arama aalajangerpunga aanaakkunnukassallunga.
 Aanaakkunnut iseriarama pilerpakka tukkujartorfigalugit, aanamali erngerlunga angerlaqquaanga, ataatassarami sianeqattaarsimavoq isersimanersunga paasiniarlugu.
 Iserumalu angerlaqqusimallunga, aanaga pigaluarpara naamik angerlarusunnanga. “Naalattunnguuguit ajortumik pineqartassanngikkaluarputit!” Aanama pilerpaanga.
 Qissaserpunga uteriikkaluarlunga, piaartumilli angerlaqquaanga isumaa allanngortinneqarsinnaanngivilluni, taamaasiuinnarpungalu.
 Angerlamut apuuppunga unnulluinnareersoq, iserama ingerlaannaq ininnut mattuppunga  iserfigisara kiinarsiniaqqaanngivillugu. Iseriarama alakkarmanga malugaara aalakoortoq.
 “Aalakoorniarnak anaanaga neriorsorsimavat!” Sukangasaarfigalugu pilerpara isikkorluutiga­lugu. “Taamatut nipeqarlutit oqaluffigissanngilarma!” Quianaagerpaseqalunga oqariarluni anivoq. 
 Unnuk taanna sinissaqanngitsutut illunga sinilersimavunga, matulli ammarneqarneranik itertitaavunga. Nuannarinngeqisannik timikkut attuualerpaanga, aasiit misigaanga soorlu ullorissat ullukkut tammartarnerattut illunga ersikkunnaarlunga misigissuseerullunga.
 Naluara qanoq sivisutigisumik najorneraanga, qimagummalluunniimmi maluginngilara. Ullaakkummi iterpunga soorlu susoqarsimanngitsoq, atuariartussallunga asattortunga ataatassama uffarfimmut iserfigalunga isussulluni pilerpaanga: “Allanut oqarniaqinak!” 
 “Allanummi oqaraluaruit ilaqutaarutissaatit, meeqqallu angajoqqaaqanngitsut angerlarsimaffi­annut pisinneqassaatit asaseerutsinneqarlutit!” Akinagu ammut sikiinnarpunga qiassanningaa­siit tupillunga. Asattoreeriarama anivunga atuariartorlunga.
 Sila assut tujorminarpoq, masannartuliorluni anorlerlunilu, assut qiianarluni. Atuarfimmut apuukkama suli atuaqatinnik isertoqarsimanngilaq. Issiavinnut ingillunga toqungasutut ukisivunga avatangiisinnik sianigisaqarnanga.
 Sivitsunngitsoq isaasimallutik oqallipput nipilioqalutik, arlaannaalluunniit oqaluunnagulu qissiminngilaraluunniit. Tiliuma ippigalunga eqqannut ingissimagaluarluni taavaana nikuit­toq, tassani itiimisutut nikeriaraluarpunga, nukissaqanngitsutulli ippunga.
 Atuarnerput tamaat uumassuseqarnanga atuartuusaarpunga isertitaqanngivillungalu, soorlulu malugisimaneqarpallaarnanga.
 Atuarfimmiit soraaratta tiliuma angerlarsimaffinnut ilaserimmanga assut nangaavunga, qiimassuseqanngivippungami najoruminaakkunaqalungalu, taamaariarama aperivaanga sunersunga.
Akerusukkaluarpara naluarali qanoq nassuiaatissanerlugu. “Allanummi oqaraluaruma ilaqutaarutsinneqassaanga?” Eqqarsalerpunga, aalajangerpungaluaasiit nipangersimaannarniarlunga.
 Oqarfigaarali maanna ilagisaqarusuppallaarnanga, kisima angerlarusunnerullunga suliassaqarnermik. Eqqumiigerpasillunga isikkorloriarlunga allamut saaginnarpoq ingerlallunilu. Tallikka isaakkaluarpakka tungaanut ikioqqullungalusooq qinnuigerusukkaluarlugu suunersumik. Qiviaqqinnangali ingerlaannarpoq, uangalumi aammattaaq ingerlaannarpunga.
 Angerlarama isumagisassakka isumaginagit ininnut mattuteqqavunga. Ullaajummat ataatassa­ma oqasii assut eqqarsaatigaakka. Oqaasiimi allanngorsimapput, tassami eqqaamavara iserfigisaleqqaaraminga oqarfiginikuugaanga: “Ataataasut meeqqatik atoqatigiinnermik ilinniartittaraat, namminerlu pisussaalluni taamaaliornissaminut, allanulli oqaqqunngilaanga taamaattoqarneq ajormat” 
 Maannali ilaqutaarunnissannik sooruna siorasaaraanga? Uffa allamulluunniit oqarnikuunanga. Malugisinnaagaluarpara arlaannik ajortoqartoq, tassami soorlu ajortuliorsimagaangatta annikikkaluamilluunniit ilerasuuteqalersartugut, naak allanit sianigineqaratillu ilisimaneqanngikkaluartunit.

Ilunnimi eqqissiveqannginnerma malersortutut ippaanga iperarnavianngitsutut illunga. Qanorli iliornissannik sianigisaqanngilanga, sumummi qanorlu saaffiginnissagama? 
 Meeqqat angerlarsimaffiannut inissinneqaannaqinagama eqqarsaatiginaveersaaginnarniarlugu aalajangerpunga. Taartunik eqqarsaatersuinnalerama allamut saasarusullunga sininniaannalerpunga, ilatormiuna iteqqinngikkaluaruma!
 Ataatassara soraajaarsimalluni taqqama iserterpalulerpoq, atisaajaraniluunniit ininnut appakaappoq. “Oqorsariarlutit appanniartunga ilaginnga, tuavi!” Inatserpalulluni oqarfigaanga.
 Kiilerimut ammukarmat eqqarsaraluarpunga qimaapallanniarlunga. Sukkangaarmalli periarfissaqanngitsoorpunga, iluatsitsissasoralunga niaqorlunneraraluarpunga. “Aallarutta iluaallassaatit silaannarissumiileriaruit!” Pilerpaanga, naalaannarparalu.
 Biilerluta sissamut periaratta umiatsiaaqqami utaqqeqquaanga, taquassatsinnik pisiniarniarlu­ni, pitsianngitsorlu aallariikatappugut.
 Angalaniarluta aallaat umiatsiaaqqamiittoq isigilerpara. “Qanoq ilillunga pinersoq aallaat tigoriarukku aallaassaqaara!” Isumasipilulerpunga.
 Ajorluinnartunik eqqarsaatersuleriarama uummatiga assut kassulerpoq pissutissaaleqisutullu ilerlunga. Pissuseralu allanngortoq ataatassama malugigunarlugu aperivaanga sunersunga, aappillerpunga.
 Soorlulusooq qanoq eqqarsaatersornersunga nalunngikkaa, akinagu avammut isigiinnarpunga aappillernera isertuukkusunnermik. Sivisuumik oqassanatalu pivugut. “Aqussavit?” Apereriataarpaanga.
 Akuereriaranni aqussallunga ingittunga pilerpaanga. “tassanngaannaq sukkatsisaataa ammoorniaqinagu, nappariataaqinaagut!” Soorlulu ilitsersuinnaraanga taamaalioqqusilluni.
 Sillimarpasikkunnaariarmat kaasarfini kaammagit qangaammalli sukkatsisaataa sukkasuumik ammoorteriikatappara, umiatsiaararlu qummooriataarpoq,  ataatassaralu imaanut nakkangajavilluni.
 Umiatsiaaqqalli motorianut akimmilluni annaqqatarpoq. Qiviarmanga paasivara paasigaanga soriaraluarninnik, tassami kiinaa assut amiilaarpasilluni qarsungavoq isaalu assut annullutik annernarlutik.
 Namminerlumi tupattorujussuuvunga ugguaraluaqalunga, oqaaseqaranilu aquutaanik arsaarpaanga, angerlamullu ingerlaannaq saalluta, naak suli appannataluunniit. 
 Angerlamut apuukkatta ininnut mattuteqqippunga. Neriukkaluaqaanga pisut eqqarsaatigisimassagai, minnerunngitsumillu qanoq periataarsinnaalersimanera paasillugu eqqissitissagaan­ga.
 Unnullartoq kiisaana anaanaga utaqqikatalillarlugu tikittoq, soorlumi tassa sivisoorujussuar­mik aallaqqasimasoq. Takkorlupparami immaqaluunniit annakkuummernermit qullilinerpun­ga? 
 Ullumiummammi pisimasunik ilerasuuteqarfigisutut ikkakku iluamik oqaluukkusunnagulu qanillinaveersaarpara. Naluarami ataatassama oqaluttuutissaneraa qanoq ullumiummat pisoqarsimaneranik. Uannulli qujanaqisumik qasoqqanini pillugu innajaarput.  
 Innaraluarama sininneraasiit ajulerpunga, eqqarsaatima sinitsinnaveertutullusooq pivaannga.  Misigaanga sunaluunniit, qanorluunniit akigalugu ataatassara pakkersimaarsinnaalersimallu­gu.
 Eqqarsaatimali imminut ersigilersittutut ippaannga, naak eqqumiikkaluaqisoq. Qanormi imminut aamma ersigissagama? Misigaanga qungujuunngitsorsuarmik qungujullunga.
 Ersiummernerma imminullu pakatsinerma tassanngaannartumik qissasertippaannga nipilissuarmik, soorlulusooq passuma paarsisima maannarpiaq qimakkaanga kisimiitsilluinnalersillunga. Ilunni tammartajaartutut illunga sinilersimavunga.
 Tupallunga unnuaannarmi iteriataarpunga. Eqqaamanngilarali sumilluunniit sinnattor­nerlunga, eqqissiveqanngitsutulli aasiit misigisimavunga. 

Qanortoruna tamannarsuaq peerlara? Tassa malersortuassanerpaanga? Sakissanni puamma nalaaniittoq sunaanersoq attorusukkaluarpara, ila soorlu kilerneq qasilitsoq immaqaluunniit anorersuaarakasik ilunnut pisimalluni anineq ajulersoq ilukkullu kigartuisoq.
 Silammut tamannguat anersaaraluarpunga anillatsinniartutullusooq pillugu, piinngilarli, taamaariarmat sakissakkut imminut tillualerpunga, kiisa niaqunnut atasutut pilermat nilliarusulerpunga.

Soorluli tassa niaqulaarnialeqisunga silaaruteriaannaallunga, ilami ajorinngikkaluarparaluun­niit silaarutissagaluaruma. Itertitassakkali eqqaariarakkit nillianianngilanga, tassami nassuiaattussanngussavakka suninnik, atisalersoriarlunga anivunga silaannarissassallunga.
 Ingerlaannaq qaqqamut saappunga, tappavanimi qanorsuaq nilliarusukkuma. Qilak qulisima­voq nilleranili, imaq takusinnaasara qatsunganngilaq taartuinnaavormi, soorlumi uanga silaga taama ittoq. 
 Qaqqamut periarama nillialerpunga, “Guuti ikiorniannga sapilerpunga!” Timikkut tarnikkullumi nukillaartutut ippunga. “Qanoruna piniarpinga?” Sumut tamaanga nillialerpunga tamannguaarnissara tamakkivillugu.
 Tamannguaangaarama iggiara soorlumi kittorarpalulersoq, tassami iggiarlulerpunga nipipalaavimmillu nipeqalerlunga, tassanngaannarli nipaaruppunga, nipaaruteriarama aniatinniakkakka soorlu killilerneqartut, soorlulu aasiit aallaqqaataaninngaanniit ilertunga.
 Qasunermik nukillaalivittutut ippunga niaqoralumi qaalersutut misigivara, qanoruna iliorniassasunga? Sumut tamaanga arpaqattaalerpunga silaqarluanngitsutut pissusilersorlunga nillianiarsarisaqattaaraluarlunga, tassalumi nipaarukkaluttuinnarlunga.
 Qasuleriarama ammut aallaannaqaanga innariartussallunga, ilami ullaakkut atuartussaavunga, naak nakerinngikkaluaqalugu aammalumi allatut ajornarluni.
 Illutsinnut apuukkama nipaarsaangaaqalunga matu ammarpara, qujangaarpungalu suli makittoqarsimanngimmat. Tuaviinnaq atisaajariarlunga innarpunga. Suli sinilinngitsunga taqqama pikittoqarpalulerpoq, sinittuusaalerpungalu. 
 Anaanama iserfigivaanga: “Arraa suli sinippit?” pilerpaanga, uangalu pinngitsuusaavillunga aatsaat itertuusaarlunga timera siaarsarpara tallikka qummut siaarlugit. Anaanama isikkut toqqarlunga isigeriarlunga pilerpaanga “taattoringaaravit, sinilluarnermik?” Akinagu atisaler­suinnarpunga, immaqaana anisimasunga nalunngikkaa? Eqqarsalerpunga. 
 Ullaakkorsioriarlunga anivunga atuariartorlunga. Atuarfimmi malinnaanngivillunga pivunga, atuaqatikka allamut saasaqattaarlugit oqaluuteqattaarpakka iggiaqarpianngivillunga. Assut illaqattaarpugut, atuartitsisup qatsussimagunaraminga allamut ingitippaanga kisima issiatiler­lunga, tamannali akunnattoorfiginagu oqalualoqattaarpunga assut illakusutitsitsillunga.
 Silartutut misigivunga, naak illarusunngikkaluarlunga illaannaleqqavunga, naak qissaseriaannaagaluarlunga. Kiisa anisitaavunga asuli akornusersuiinnalerama, klassittalu silataaneeqquni­araanga angerlaannarpunga.
 Uagutsinnut periarama qasunermik innaraluarpunga assut sinikkusukkaluarlunga. Eqqarsaaterpassuarnilli sarsuasoornermik sinissinnaanngilanga. 
 Nipilersuummik tusarnaarniarlunga tiguarteriarama qissaseriataarpunga, taannaqalumi qialerpunga, soorlulusooq sunaanersoq ilunnit supisorsuartut illuni, tassani qianiarlunga isertoqarpalulerpoq. 
 Nalunanngitsumik ataatassara isilersoq, aasiit atisaasivimmut toqqorpunga. Iserpaloriarluni kamippakka takusimagunaramigit suaarpaanga sumiinnersunga, akinagu naalaaginnarpunga. Taannaqami illup iluani angalaarpalulerpoq ujarunarlunga, kiisa ininnut appakaappallappoq, anersaartorunnarpunga atisaasivik ammassaneraa pissanngatigilerlugu.
 Nassaarinngeriaraminga kiisaana anerpallattoq, qujaammingaarlunga atisaasivimmiit anillappunga. “AARSUARUNA!” Tupannermik nillerpunga, tassalu naammattoortillunga.
 Anisuusaarsimalluni matuma eqqaani qamagaanga: “Suit tamaani, atuassannginnavit?” Aperivoq. “Soraajaaratta,” salloqittarpara. “Sallunak, nipinuna susoq?” Nangillunilu: “Atuarfimmiit sianerfigitippunga qimaasimasutinngooq,” tassalu akissutissaarullunga.
 Atuarfimmut utertitaagama, qimaasimaninnut kanngusunnermik misigisaqanngilanga. Qanillineqarnissaralu kimilluunniit timinnit isinnillu killilersorpara, ungaloqarlungalusooq illunga. Tamannalumi imminut illersuutitut atorunarpara, malunnartumik tiliunnit iluarine­qanngivissumik. Kinaata malunnarsisittarpaa taamaasigaangama qanilliumaneq ajoraanga, aammalumi atuaqatinnit taama pineqartarpunga.
 Atuartitsisuma ippigisutut pinngikkaluarlunga oqaloqatiginiarsarigaluarmanga pinaaserlun­ga allamut saasaqattaarpara malugisinnaasaanik. Qanillivinneq ajuleriaraminga  ittutsinnut orniguteqqullunga inappaanga. 
 Taamatut oqarfigeriarmanga qanoq pisoqarsinnaanera nalorneriarakku aqajannguummissutigisannik pissangaammersippaanga. „Oqaluaruma meeqqat angerlarsimaffiannut nuutsitaassanerpunga? Immaqaluunniit aataakkunnut uteqqissanerpunga?” Pileritsattutut misigigaluarpun­ga aappaatigooqartilluguli. 
 Sapiiserlunga oqarusullunga aalajangeraluarama, suunersumit qulangerneqartutut misigaanga, soorlumi uppititaalerlunga nanertorneqarlunga misigalugu. 
 Ilunni eqqissiviilliuutigisartagara merianngunermik taarserneqartutut pilluni, qularnermalu aasiit ajugaaffigimmanga nipangersimatiinnarniarunarpaanga. Aasiit ilunni nillianera nipittoriartortutut pilerpoq, soorlumi nunarsuarluunniit unittoortutut misiginarluni.  
 Soraarsimaleriaratta atuarfiup ittuanut orniguppunga, atuartitsisunnit peqquneqarnera naapertorlugu. Iseriarama toqqissisimanngilanga, soorlulu isersimaqatiginissaanut sapiullun­ga, isai tatigisinnaanngitsutut misigivakka, imatut isiginngikkaluarpaanga pilerigerpasillunga.
 Aatsaallu siullermeerlunga misigilinngilara angummik kisimeeqateqarlunga toqqissiveeruttar­lunga, malugisimagunarlunga ajunnginnersunga aperivaanga, allanik aamma apersoraluar­paanga.
 Apersoraluarmangali soorlulu oqaasii tusaanagit, ilami oqaasii paasinngilakka, tassa taama eqqarsaatikka nipitutigilersimapput allamik tusaasaqarsinnaajunnaarlunga, allaanngilarmi eqqarsaatikka qalleraallutik nilliaannavissuaq oqaluttut. 
 Qanorliuna periaratta tatigisinnaasutut misigilerpara. Apeqquterpassuarnik aniatitsivigerusukkaluarpara, qanormi aallartissaanga pasitsatsissanngikkukku?
 ”Nunamut allamut aallarusukkaluarpunga!” Taamungaannaq aallartiinnaqaanga, nangillungalu: „Atuartut angerlarsimaffiannut illoqarfimmut allamut perusukkaluarpunga, maaniiginnaralu­aruma iluarnavianngilanga!” ”Sooq taama isumaqarpit?” Aperivaanga eqqumiigerpasillunga.
 Soorlumi uppererpianngikkaanga. Nangipporlu: ”Qassinik ukioqarpit?” ”Aqqaneq marluk” akivara.  ”18-it ataallugit ukioqaravit taamaasiorsinnaanngilatit!” Pilerpaanga nangillunilu: ”Angajoqqaatit oqaloqatigisariaqassavakka,” misigaanga naaggaareerlunga, tassami qanoq aamma angajoqqaakka nassuiaatissagakkit? 
 Ataatassama oqaluttuassakka patsisissakka nalunavianngikkai nalunngilara, anaanannulli qanoq oqassagama? Soorunami oqaru­sukkaluarpunga, anaanamali ajuallatsinnissaa saperpara, aammami pisuutinniarpanga? 
 Misigaanga kisima inuulernissara suli artortutut illugu, allaannginnamimi soorlu oqimaatsorsuartutullusooq kiinneraanga ingerlariaqqinnissannut pakkertutut illunga. 
 Atuarfiup ittuata paasinerlukkunarlunga suunersunik oqaluttuutilerpaanga: ”Meeqqamiit inersimasumut ikaarsaarneq inuit tamatta artungajattutut misigisarpagut, tamakkualiuku inuit tamatta aqqusaagassagut. Inummi ataaserluunniit ajornartorsiuteqanngivilluni aporfissaqanngivilluniluunniit inuusinnaanngilaq, tamakkuami aqqusaarsimanngikkaanni inuuneq qaam­marnavianngilaq. Tamatigullu angajoqqaat atuaqatillumi najoruminaatsittutut misiginarlutik, misigissutsillu nammineq paasisinnaanngisagut paatsiveerutsitsisutut misiginarlutik ingerlariaqqiffissaqaratik!” 

Taama oqariarluni pappialaq suunersoq tigugamiuk allaffigilerpaa, alapernaaserlungalu atuariaraluarakku takoqqunngilaa. ”Angajoqqaatit allaffigiumaarpakka allaffinnut oqaloqatiginnikkiartoqqullugit, maanna atuaqatinnut uterniarit! Siunissamilu maanngartitaaqqissanngitsu­tit ilinnut kissaatigigaluarpara!” Pilerpaanga. 
 Allatullu ajornartumik mianersoqqussummik tuninerarpaanga, aappassaanillu taamaalioqqik­kuma allakkatigut mianersoqqussummik tuniumallunga,  pingajussaaniissagumalu anisitaa­nermik kinguneqarsinnaanerarpaa. 
 Atuaqatinnut uterama tiliuma alapernaaserfigigaluarmanga qaangiinnarlugu issiavinnut ingikkiartorpunga. Misigaanga siorasaarutaai soqutiginagit, angajoqqaamali qanoq innersunik allaffigitinnissaat eqqissiviilliuutigeqaakka iluunngarlunga.
 Issianiaraluarpunga quartasutulli ippunga uninngasinnaananga. Igalaaniit avammut isigigaluarpunga takusaqarsinnaanngitsutulli ippunga. Atuarnitsinnut malinnaasinnaanngilanga, eqqarsaatikka niaqquma iluani ilattoortutut misiginarput sumut paatsiveqaratik. Qanormiuna iliorniassasunga?
 Susoqarnissaanik utaqqiinnartutut pissuseqalernera iluarinngikkaluarpara, alloriaqqinnissarali qanoq suullu tungaanuussanersoq nalugakku nukillaarnartorujussuarmik tiguarterujussuartutut misigiinnannginnerpunga? 
 Qanigisama ilikkaqqasutut pilersarpaannga unitsiinnartarlunga, pissuseqalersarpummi soorlulu ajattuisutut misiginarlutik. Imminut pisuutinnerma malersortut pivaanga, siunissamut qularuteqarnerma pilersissimagunagaanik. 
 Imminut illersorniarlunga ungaloqartutut ilersarpunga, imminut mattukkaluttuinnarlunga. Malitsigisaanillu inoqatinnut tatiginnissuseerukkaluttuinnarpunga, tamaasigaangamalu kisimiinnissara kajungerinerusarpara, ajornartorsiuteqanngitsutut inuusuusaarlunga.


Immikkoortut arfernat:

Ukiut pingasut qaangiussimalersut illoqarfimmut allamut nuuppunga, naak ataatassama iluarinagu pigaluartoq qanoq pinersoq iluatsippara pisortatigoortinnagu. 
 Atuartut angerlarsimaffiannut pigama malittarisassat ikigisassaanngitsutut misiginartut tusarliunneqarput. Soorlu ilagivaat tamatigorluinnaq 18-it inorlugit ukiullit, nalunaaqutaq qulinut angerlareersimaqquneqartartut, taamaakkaluartorli naalassinnaanngilakka, unnuimmi tamangajalluinnaasa angerlanngitsoortalerlunga, misigiuarpunga sumit qimaasutut illunga. 
 Taamaaleriarama ningiutta apersortualerpaanga sooq angajoqqaakka qimallugit illoqarfimmut allamut pisimanersunga. Akerusunngilarali naluarami qanoq pisoqarsinnaanersoq, maannami kissaatigiuarsimasara eqquutereerpoq, sooq ajornartorsiutissarsiussagama? 
 Illoqarfimmut nutaamut pigamali ilisarisimasaqalinngilanga. Kiserliornaqaaq aappaatigulli sungiusimaannarunarpara, nalunngisaqarusunngilangami, tassami atualereersimaleraluaramaluunniit atuaqatima aqqisa amerlanersaat nalujuarpakka soqutigisutullu issanagit. 
 Taamaalluni atuartut angerlarsimaffianni ningiutta qatsussimagunarlugu naalannginnera,  ilannullumi tuniluuttutut ilermat allaffimminut eqqullunga suanngassorlunga apersulerpaanga sooq taama pissuseqarnersunga.
 Taamaaginnarniarumalu angajoqqaannut uteruma pitsaanerutinniariaraa noqissinnaanngisan­nik qissaseriataarpunga, angerlaqqikkusunngilangami. Allatullu ajornartumik ammarfigaara oqaluttuullugu qanoq pitittarsimaninnik.  ”Pisortatigoortinneqarnikuuami?” Aperivoq, ileqimisaarfigiinnarpara. ”Arlaannik iliuuseqartariaqassaagut!” Pilerpoq. 
 ”Naagga taamaasiortoqassanngilaq, maannami angajoqqaakka qimareerpakka, kingorna naalanngeqqinnavianngilanga!” Neriorsulerpara, naak immaqa sallulaaraluarlunga. ”Arlaan­nimmi ikiuisinnaasumik oqaloqateqartariaqarputit, illimmi kisivit pisimasut iluarsaassin­naanngilatit!” Pilerpaanga. 
 ”Naamik ikiugassaanngilanga aamma iluarsaatassaarutereerpunga!” Pilerpara sunut tamanut nukissaqartutut illunga. 
 Ullut ingerlapput, neriorsuutigisimasaraluara eqquutinngilara, naalannginnera sakkortusiartuinnarpoq. Tassami ullut arlerlugit kiisa angerlanngitsoortalerpunga. Tamannalumi pissute­qarpoq, tassami atuartut angerlarsimaffiat iluamik tatiginngilara, tassami siunissami tassanii­ginnarnaviarnanga ilisimavara.
 Tassami iserteqqaarnitsinnit ilisimatinneqarpugut aasakkut angerlartassasugut atuartut angerlarsimaffiat matoqqasarmat, maannalu qaammatit arfineq pingasut qaangiuppata angerlartussanngornikuuvunga, tamannalumi tusarakkuli ilerasuuteqarfigilereernikuuara, siumulluunniimmi takorloorsinnaanngilara qanoq iliussanerlunga. 
 Ataasiaannarnanga arlaatigut imminut navianartorsiortinniartarpunga, immaqa nammineq sianiginngisannik qimaarusukkaluarlunga sumut? Namminermi sianigisakkut ersigaara inuunerma nammineerlunga kipitinnissaa. 
 Angutaateqarpungami imminut sequmilluinnavikkusuttumik, soorlu imerajuttuuvoq ikiaroornartumullu sanngiissuteqarluni, ilaannilu aalakoorluni atuartut angerlarsimaffiannut aasarpaanga biileqatigiumariarlunga navianartorsiortillunga. 
 Qimannissaanulli eqqarsartarnikuunngilanga, sunut pisussanut utaqqiinnarlungalusooq illunga, ilami ataasiaannarnanga peqqusaraluarpara arlaatigut inuartarissagaanga ilanngullun­ga imminut toqunniarluni eqqartuleraangagu.   
 Kiisa atuartut angerlarsimaffianniit anisitaavunga, ajoraluaqisumik misilitsiffiit nalaaniuvoq.  Angutaatima inaanut nuuppunga, naak aappariinnerput ingerlalluartutut oqaatigineqarsin­naanngikkaluartoq, marluullutami immitsinnut sequmilluinnarnissarput siunniuteqqasutut ipparput. Aappaatigullumi angajoqqaannut angerlartitaanissara kajumiginnginnerpaajuara, taamaattumillu angutaatima najornissaa kajumiginerullugu, naak allanit paasineqarsinnaanngikkaluartoq.

Misilitsinnialernikka iluamik soqutiginngilakka, ilinniakkerissananga atuarnitsinnilu malinnaassananga. Atuartitsisup oqaluuppaanga anngunnissannut ilerasuuteqartariaqanngitsunga, kisiannili imminut piumaffiginerusariaqartunga. Tupinnaqisumik qujanaqisumillu qanoq pinersoq misilitsinnikka najuuffigalugit annguppunga.
 Atuarunnaarsimalereerluta aapparalu ilorraap tungaanut ingerlarianngilagut, taamaattorli najuinnarpara sumut allamukarfissaqannginnama.
 Ilaanni sumik isumaqarnanga aqqusinikkut pisuttuartillunga, atuartut angerlarsimaffiata ningiuat naaperatarpara.  ”Alianaangaaravit, ullaarianngoravit? Qaa ilaginnga!” Pilerpaanga, nangaarianngivillungalu ingerlaqasiuppara, tassami siunertaqarnangajaasiit ingerlavunga sumukarfeqarnanga.
 Unnuaammat angutaatigalu kamaateriaratta paallutalumi qimaallunga anigama. Unnuarsuarlu  naangajavillugu illoqarfimmi tarferuusaarlunga pilerpara karseq anngajaaq, tassani ippoq  qimmeq arnaviaq piaralik, tassanilu tukkuffigaara, tamannalumi sungiusimavara.
 Angajoqqaakka qimanngikkallarakkit ulluunerusumi qimmini piaralinni qimaaqqaruusaartarsimavunga, soorlulusooq silarsuarmi allamiillunga. Qaammarpallaannginnerani qimmeq piaralik qimapallappara inuttaasa takoqinammannga. 
 Ningiorisimasama tipersuara naamasimallugu aperivaanga sooq taamarsuaq tipeqarnersunga, akinagu ammut sikiinnarpunga tusaanngitsutut illugu. 
 Isersimaleriaratta atuartut isaatinnagit ningiorisimasama uffaqquaanga, uffarfimmi atisaajaleruttortunga atisassannik errortanik atukkissallunga iserfigigaminga timinni tungujornersakujuit takulerlugit appiuppaanga: “Arraa sugavit? Aapparpit unatartaramitit?” Ingerlaannaq aperivoq isai misiginneqataarpasillutik, akinagu atisat errortat qujamasuutigeqisakka tigoriar­lugit baaliarsuarmut ikivunga. 
 Uffareersimalersungalu atuartut isaalermata nallukattaatilerpugut nuannisaqaluta, ineqatikum­a assut takorniorpaannga, naak immaqa iluamik ilisarisimalernikuunngisaannaraluarlunga, tamannalumi qamuuna nuannaarutigeqisannik uummatikkut tiguara kissalaarutigeqisannik. 
 Inussineq ajorama takorniorneqarnera nukissamik tunineqartutut misigaara, soorlumi aatsaat paasileriga kisimiinnanga, tassami ullorpassuit kisima inuujuartutut pisarpunga, makku saaffissat sammissanagit, tamannalumi qinersimavara kisimiinnanga inuuguma ajornartorsiu­tima qaqilertorneqartuarnissaat kajumiginnginnakkit. 
 Qanigisaqassagaangama uumasunut qaninnerusarpunga inoqatikka pinnagit, immaqalu taamaalillunga oqalunnissannut ammarnissannulluunniit qanittutut pinanga? 
 Ningiorisimasara malugigaluarpara akuunani allaffimminiittoq, imatulli tigunngilara arlaannik ernumassutigissallugu. Sianiginngisannilli pisoqarsimavoq. Ningiorput pisortanut saaffiginnissimavoq, pisortallumi politiinut suliassanngortitsisimallutik.
 Atuartut ineqarfianni ineqatikukkalu immitsinnut takorniuutigaluta nallukattaatileruttortugut politiimik isertoqarpoq. Ningiorput oqaluuteriarlugu taama tarripput, tamatta assut pissangaammerpugut arajutsinianngitsutullu pissusilersorluta. Kinamita arlaannik suunersumik unioqqutitsisimava? Immaqaluunniit arlaannik ajortoqarnerpa? Eqqarsaaterpassuit sukkasoorujussuarmik niaqqunni sarsuasutut takkussuutipallapput. 
 Sumik sillimanngivissunga politeeq oqaratarpoq “kina Ernumik ateqarpa?” Akinnginniaralu­ariga ilama qiviarrammannga nikuittungalu nangippoq “ineeqqamut kisimiiffigisinnaasatsin­nukassaagut, inikunniissinnaavugunngooq” pilerpoq.
 “Aappara ajortuliorsimanerpa? Anaanaga ajortumik pineqarsimanerpa?” Aasiit eqqarsaater­passuit apeqqutit niaqqunni ingerlaapallapput, soorlulu ini ornitarput ungasissorujussuusimal­luni apuunneq ajuliinnartugut. 
 Inikunnut iseriaratta atikka tamaasa taagoqquai, taagoriarakkillu apersorlunga aallartippoq. “Paasivarput ataatassavit ajortuliorfigisarsimagaatit, peqqussavakkit oqaluttuaqqullutit!” 
 Tupangaarama isiginiinnaleraluarpara upperinngitsutut illugu, “naamik ajortumik pineqarnikuunngilanga!” Imminut illersorniarlunga salluliulerpunga, politiillu eqqissisimaqaluni isigimmersoriarlunga pilerpaanga “ittuussanngilatit aamma ilinnut ajortumik kinguneqarnavianngilaq, siunissamilu iluaqutigiinnassavat, erseqqissaatigissavara pisussaagavit eqqortumik nassuiaateqassallutit, taamaanngippammi ajornerusumik kinguneqarsinnaammat!” 
 Oqaaserisai tusarnaarniarlugit tusaajunnaartutut ilerpara, timeralu aqutassaanngivissumik satsuserpoq, soorlulu iluamik eqqarsarsinnaajunnaarlunga, ilunnilu misigivara merianngunerujussuup tikikkaanga. 
 Paatsiveeruttutut pilerama aniinnarusukkaluarpunga qimaallunga, patsisissarsiorlungalu aperaara perusuersartarfimmukarsinnaanerlunga. “Aap, eqqarsalaarniarit, ikiorniarlutinuna maaniittunga tatigissavarma ajoquserniarsarinngilakkit!” Akivaanga.
 Perusuertarfimmukariarama, taqqamani issialerpunga nikeriarneq ajuleqqasutut illunga. Eqqarsaaterpassuit imminnut qaleriaatiinnavik pipput. “Anaanaga kiisami ataatassama toqussavaa, immaqalu uanga aasaru tikikkuma tapullunga? Angutaatigalu ajorpugut, sumum­mi aamma allamukassagama?” 
 Taqqamani eqqarsaaterpassuit illaarniartutullusooq pileruttorikka, matukkut kasuttortoqarpoq. “Ernu! Suli taqqamaniippit?” Politeeq utaqqikatassimagunarluni matu ammarniarsariitigalugu taqqama apersorpalulerpoq, taamaariarmat anillaffigiinnarpara.
 Ineeqqamut uteriaratta kusassakkanik ilaannakuulluinnartunillu oqaluttuutilerpara - taamatut iliorninnut pissutiginerpaavara ataatassannut sioorassuteqarama, anaanamalu ajortumik pineqarnissaa assut ernummatigalugu.
 Ataatassara unioqqutitsinaveersaartitsisuni sulisuuvoq, taamaammallu illuinnarsuuteqarluni, tamannalu uannut anaanannullumi siorasaarutitut atortarmagu assut ersiortittarsimavaatigut.
 Oqaatsikka tamaasa pappiliamut allattoriarlugit pilerpoq: “Apersorneqaqqittussaavutit, qaqugu pisinnaassavit?” Akinngilertoriarlugu pilerpara nalullugu qaquguunersoq sumiissanerlunga.
 Ilami aasaru sumunnassallunga naluara, angajoqqaannut tikeraarnissaraluara siooragilluinnaleqqavara, unittoortutullu pillunga. 
 Iluamik akinngeriaranni illoqarfimmut sumuunersoq politeeqarfimmut saaffiginneqquaanga sapaatit akunneri sisamat qaangiussimaleriarpata. Inuulluaqqoriarlunga taama ingerlavoq. 
 Misigaanga soorlu sumut tamaanga siammarterneqarsimallunga, imminut katersornissannut sapilertutut illunga.
 Ingerlasimatsiartoq ineeqqamiilertorpunga nikeriarsinnaanngitsutut pillunga. Matu kasuttormat tupannermik timera tamarmi aalariarpoq, ammaateriarakku ningiorput: “Qanoq pivit? Iluaallappit?” Ningiorput apersulertupallakkaluarpoq assakkut tigullunga, akinagu ileqimisaarfigiinnar­para.
 Soorlu sumik artornartorsuarmik tuniinnaraanga, assai assannit peertiitigalugit kamassaler­punga. “Sooq taamaalioravit? Oqarfigereerpakkit suliakkiissutigissanngikkit, maanna naluler­para qanoq iliussanerlunga, tassami aatsaat iluamik angerlarsimaffeeruppunga!” Qiaatigalunga nilliaffigiitigalugu suanngassulerpara ingerlaatigalunga aniniarlunga.
 Ningiuttali iliuuserisimasaa kikkunnulluunniit akisussaaffiuvoq qimarratigineqartariaqanngit­soq, naak inersimasorsuit tamanna pinngitsoorniartutut isiginngitsuusaartutullu ittaraluaraat “akuerisimaneramikku?” 
 Eqqortittuullunimi avammut imminulluunniit isikkivik tamatigorluinnaq peerneqartutut misiginaraluartoq, inersimasumit ikiorniarneqarluni mattuttooqqajaanaraluartoq ikiortinnissa­mut eqqortumik aammaassineruvoq alloriarneq siulleq. 
 Atuartut angerlarsimaffianni najugallit tamarsuarmik niparsatannguerullutik isikkuppaannga, immaqa iluarpianngitsutut isumaqarfigalunga? Immaqaluunniit ajortuliorsimasunga pasi­vaannga?
 Atuartut angerlarsimaffianniit anigama siunertaqarnangalu aasiit ingerlalerpunga. Illoqarfik angisoorsuunngimmat qasseriarlunga kaajallannerpara. Imerniartarfik qanilleriarakku iserfigaara, naak iseqqusaananga nalunngikkaluarlugu, ukiukikkamami. 

Iserlunga takuara aappara aalakkaseriivissimalluni kisimi inuk nerriverujussuarmi issiasoq, ornipparalu. Takoriaraminga takusinnaavakka isai nuannaajallaqisut, naak kiinaa qungujunngikkaluarluni “eqqannut inginniarit” saamangaarluni pilerpaanga.
 Eqqaanut ingeriarama matulerisup ornilluta pilerpaatigut uanga ukiukikkama piaartumik  aneqqullunga, taamatut pisoqariarmat aappara kamassalerpoq, anissaguma matulerisut tamaasa unatarniarlugit sioorasaarilerpoq. Taamaattoqarnera kanngusuusaarutigeqaara soquti­ginngitsutulli ippara. Aappara issiavimmiit nikuilluni pilermat matulerisoq ingerlaannarpoq.
 “Immiaarartussavit?” Pilerpaanga saammaqqissimalluni, tuneriarmanga imilerpunga. Aalakkuseriarama qiassama noqinneqarsinnaanngivilluni asuli sumi tamaanngaanniit puttuttutut tikeratarpaanga, taannaqalumi marluulluta qialerpugut, suna qissatiginerlugu ilisimarpiarunanngikkaluarlutigu. 
 Qiareeriaratta soorlulu iluaallappallaarata, angerlamut saannialerpugut. Eqisimaarluta sanimuullattaajutigaluta ingerlalerpugut. 
 Ingerlammersoreeraluarlutali suunersup ajortup aappara nallersimasutut ilerpaa, tassanngaan­narmi iperariataajutigalunga ajappaanga sissallu tungaanut arpalerluni. “Sumut?” Suaaraluar­para, tusaanngitsutulli illunga taama tarrippoq. Arpallunga malikkaluarpara tammareersima­vorli, taannaqami ujalerpara sumut tamaanga nilliasaqattaarlunga. 
 Sissamiillunga ujarlugu pujortuleeraq isigilerpara, soorluuna aquttarfiani qaamaneqalaartoq,  ikiffigivaralu, siuatigut ikeriarama aquttarfia qanillileruttorlugulu seqqorpallassuarmik tuparujussuarpunga. 
 Unillunga aquttarfiata igalaavi isigilerpakka, isumaqarlunga taartilerlunga. Tassami takulerpara igalaami suunersoq aappaluttorsuaq kigaatsuarakasimmik igalaakkut koorusaartoq,  pasitsaler­lunga aquttarfianut iserpunga, takusaqanngilangaluunniit taama silarsuaqaraluanngilanga. 
 Silattuleriallarama aappara toqungasoq seeqqummerlunga pakkussimarusaarlugu uaateruu­saariga. Suna tamarmi aassuarmik ulikkaarpoq,  qianngilanga, qanuunersorlu nipaarusaarpun­ga, tassalu aasiit silaaruteqqissimallunga.
 Itileriallarama kisima ineeqqamiillunga, suna tamarmi qaqortuinnaavoq - alla eqqaanngilara siornatigut sinnattorinikuusara inimi qaqortuinnarmiillunga - pasitsalerpunga ila soorlumi napparsimavimmiillunga? 
 Siniffinniit massillunga eqqannut ujarlilerpunga, nusuttagannguaq takoriarakku nusuppara neriullunga orninneqassallunga. Takkutileriallarami napparsimasunik paarsisoq. “Ernu! Kiisami iterputit, sinilluarpit? Ajunngilatit? Kaappit?” Saamaqaluni apersulerpoq.
 “Sumiippunga? Susoqarami? Sooruna maaniittunga?” Tammartajaartutut paatsiveeruteqqasu­tullu illunga apersulerpara. “Utaqqilaarit, nakorsap ornissavaatit,” pilerpoq. 
 Nakorsaq utaqqillugu nipaarlooriarluta napparsimasunik paasisoq pilerpoq: “Eqqissisimaniarsariinnassaatit, ajorluinnartuminguna misigisaqarnikuugavit sinerujussuarnikuusutit. Ullut pingajuat tikillugu sinipputit. Nakorsap nassuiaakkumaarpaatit qanoq pisimasoqarsimanera­nik,” taama oqaluleriarmat eqqaavara qanoq pisoqarsimanera.
 Siullermik merianngunerujussuup tikippaanga, sianiutikkalu siutinnit uinngialasutut pileriar­mata timera satsuserpoq unitsinneqarsinnaanngitsutut illuni. 
 Eqqissiveerukkiartuinnarama napparsimasunik paarsisoq tuavisaaraluni nusuttagaq nusuppaa. Kinguninngualu nakorsaq allanik marlunnik ilaqarluni iserpoq. “Godmorgen!” Nakorsaq pilerpoq nangillunilu: “Qanoq ippit? Eqqaamasaqarpit susoqarsimaneranik?” Ukisisutut illunga isigiinnarpara tusaanngitsutut pillugu. 
 Pissanngatigilluinnarpara qanoq pisoqarumaarnissaa. Akinngeriaranni nangippoq: “Massakkut eqqissisimaniarsariinnarniarit, eqqissisaammik kapilaassavatsigit!” Taama oqarniariartoq qisuariarpunga, ilami kapuut ersigilluinnartuuara. “Atagu misililaariarlara kapitinnanga!” Pilerpara. “Naamik! Allatut ajornaqaaq, tassami timit tamarmi sajuttuinnaavoq, iluaqutigissavat!” Ikiortaasalu tallikka tiguaat pinngitsaalillungalu kapillunga.

Kaperiarmannga eqqissiartupiloornera malugivara, soorlulu ikiaroortorujussuanngorlunga, tassalu siniliinnarsimallunga. 
 Iterama innangallunga eqqarsalerpunga qimaaniarlunga. Taamatut eqqarsaleruttortunga matora ammarpallappoq, tununngariarama eqqumasunga takuneqarani sinittuusaalerpunga, qisuari­anngeriarama napparsimasunik paarsisoq nipaarsaangaarsoraluni anillaqqippoq. 
 Anillariarmat  nipaarsaarlunga atisakka skaavimmiittut ateriarlugit igalaaq ammarpara qimaassallunga, igalaarli ammarniariariga nutsoruunnerup piliaanik matora pisorpallappoq tupaatigeqisannik. Naalaariarlunga susoqanngeriarmat igalaakkut anillappunga. 
 Aneriarama pileriallaqaara takanna ammut qaningaanngilaq aqqarfissara. Paarngorlungali igalaat ataaqquallugit ingerlasariaqalerpunga majuartarfiit ammut orninniassagukkit. Uumma­tiga   kassuttorujussuanngorpoq pissanganermik. Nunamut annguteriarama arpallunga qimaa­lerpunga takuneqartinnanga. 
 Aqqusinikkut ingerlatillunga naapippara illuusara. “Sumukalerpit?” Aperivoq. “Aneertungaana,” salloqittarlugu akivara. “Ilaginiannga angaarsuakkunnukalerpunga kaffisoriartorlunga,” pilerpoq, ingerlaqasiuteriaranni oqaluutilerpugut. “Suli napparsimavimmi uninngavit?” “Naamik, aatsaannguaruna anisunga,” aamma salloqittaqqippara.
 “Sumimi najugaqassavit?” Apereqqippoq. “Suli naluara, ikinngutigaana ornileruttoriga naapikkikkit, najugaqarfigisinnaanerlugu aperissallugu piniaraluarpunga,” kiisa pingajussaa salloqittarpara. “Aappara maanna aallaqqagami kisimiippunga, uanniinniarit?!” Neqeroorfigilerpaanga qujarutigeqisannik. 
 Kaffisoriartoratta ilaasimagama peqqissimeqaanga, ilami inussiornissara suli eqarisutut misigaara, taamaakkaluartorli malugineqarunanngilanga qanoq inninnik. 
 Misigisimasara iluamik eqqaamanngikkaluarlugu niaqqunnit filmitut puttuttuarpoq, soorlulu misigeqqiinnartarlugit.
 Imminut pisuutinnerma pisarilersutut malersortuassanerpaanga? Sooruna eqqanniititaqarsinnaanangalu kisimiissinnaanngitsunga?
 Naak misigisimagaluarlunga inuuneq ingerlaffissara qaamanermik imaqanngitsoq siunerta­qaranilu, isumalluartuarpunga ilorraap tungaanut taamaalluni siunniussaqarumaartoq, sulimi neriuuteqartuarpunga sunut.
 Ullut ingerlapput suli illuusanni najugaqarlunga, illuusama pisaraluarpaanga suliffissarsioqqullunga, nukissaqanngitsutulli ikkama ujarlernerluunniit ajorpunga. “Akisussaaffeqanngitsutut  ingerlaannarsinnaanngilatit, aamma uanga aningaasartuuteqartarpunga aalajangersimasunik akilertagassannik, tapilaartarsinnaagaluarparmaluunniit!” Malersukaarlunga pisalerpaanga.
 Najugaqarfiginissaa ajuusaarileriarakku sapaatip akunnera aallarteriarmat suliartorluni anisoq  anaanaga sianerfigaara qinnuigalugu piaartumik aallarusukkama akiliuteqqullunga. Tallimanngornermilu umiarsuarlunga aallarpunga kujammut ingerlaarlunga.
 Ingerlaarnitsinni umiarsuup qaavani isumaliuterpassuit atorpakka nunarsuaq qimerluujutiga­lugu. Illoqarfinnullu pigaangatta niuneq ajorpunga pisunnissara inussinissaralumi kajumigi­nagu.
 Taamaalluni Kalaallit Nunaanni illoqarfiit annersaasa aappaannit aallalerluta nukappissat pingasut ikisut isigilerpakka. Tamaasa siornatigut takoreersimasakka ilisarisimanngisakkali. Alaatsinaanniaraluarpakka qanillinerli saperlugit, takusinnaavakkami aamma uanga alaatsinaakkaannga, taamaariarmatalu killormullunga ittoorilerlugit ininnut mattukkiartorpunga naak ilassilaarusukkaluarlugit.
 Angajoqqaama illoqarfiannut pigatta kingullerpaajullunga niuvunga. Umiarsuup qaani alaatsinaaqqaarpakka kikkut niunersut, takuakkalu nukappissat pingasut aamma illoqarfigisassannut niusut. Anaanaga takummaaqaaq nuannaarpaloqalunilu. Taamaakkaluartoq pissittuin­naanngilanga.
 Anaanakkunnut nuukkama toqungasutut piumassuseqanngitsutut piffissaq annerpaaq inuuvunga. Imminut iluarsartuukkusukkaluarpunga, qanorli naluara, nalunngiinnarpara arlaannik ajortoqarlunga iluarsisariakkamik kimit?

Ataatassaralu ulloq naasuarparput oqqalluta, taamaakkaluartorli qimannissaannik isumaqanngilanga aammami sumukassagama? Soorlumi pisariteqqasutut illunga nikeriarsinnaanngisaan­narpunga timikkut tarnikkullumi. 
 Saaffissat assigiinngitsut sammisaraluarpakka, ilunnili nillianerma arlaanniit qimarrateqartutut pissusilersortippaanga, tassami sammileraluakkakka maangaannaq taamaatittuarpakka arlaannaalluunniit aallussinnaanagu. 
 Taamaannera anaanama qatsukkunarlugu arlaannik sammisassannik ikinngutitaarnissannil­luunniit kaammattortuaraluarpaanga, tamatigulli kaammattuutai  qisuariarfigisanngilakka. 

Immikkoortut arfineq aappaat:

Ullukkut angajoqqaama sulineranni illoqarfimmi pisuttuartillunga naapippakka nukappissat marluk, meeraallunga atuaqatigisimasakka. Ilagiualerpakka angerlarpiassaarlunga, aatsaallu uffariartillunga angajoqqaannut isertarlunga, tamatigullu sulineranni pisarluni.
 Tallimanngornermi angajoqqaama sulineranni uffariarpunga. Kammalaatikkalu isumaqatigiinnikuugatta unnuppat katersortarfimmut qitigiarniarluta. Uffarniassallunga atisassannik qinaasil­lunga peqqumaasivimmi immiaaqqat takulerpakka, aasimmiaasiit ataatassara aalakuussamaalere­ersimavoq, eqqarsarpunga. 
 Uffarninni ataatassara angerlarluni isersimavoq. Panertoreerlunga ininnukassallunga uffarfimmiit anillallunga ataatassara naammattoorpara marsersimagunavilluni aatsaat tarrittoq, ersiummerpunga. allarutiga timinnut nermussimasoq sukateriarlugu ininnut arpaannaq iserpunga. Matu­mut iigarlunga uninngaqqaarallarpunga iserniassasoralugu. 
 Isinngeriarmat atisalersupallariarlunga oqaaseqarnangalu anillunga. “Qaquguuna taamaasiorunnaarniartoq?” Eqqarsarpunga. Naak iserfiginngikkaluaraanga ilukkut malugaara suli annilaangal­lunga. Anaanaga suliffianut alakkarpara aningaasanik qinuffigiartorlugu. 
 Iserfigiganni tupaallappasilluni ilassivaanga. “Uumaannguaaraa sumiuuit?” Nassuiaapparalu atuaqatigisimasakka naapeqqissimallugit, taakkulu immitsinnut qimanneq ajoratta unnuukkaan­galu angerlarnissara eqiagilersoortarsimallugu. “Sulerisarassi?” Apereqqippoq. “Videortaratta unnuarsuarmut,” akivara.
 “Unnugu qaaqqusaavugut, ilagitigut?” Apereqqippoq, qitigiarusullunga pilersaaruteqarninnik nassuerfigeriaranni nangartarniarsarinngilaanga. Aperinngikkinnilu aningaasaatissannik tunivaanga, ersaatigut apariarlugu arpaannaq anivunga kammalaatikka ornillugit. “Ajoqaaq oqaluttuutinngikkiga,” kingusinaartutut misigigaluarlunga ugguarniaraluarpunga.
 Atuaqatigisimasannut apuuteriarama qaqqamut aniissalluta isumaqatigeeriaratta mamakujunnik taqusserluta ingerlavugut. Qaqqamiitilluta pingasukasiulluta nipaarlooqaagut. Taamaalluta illoqarfik qulangerlugu issiarusaalerpugut mamakujuutigut nerritiitigalugit.
 “Unnugu putumassaagut?” Pilerpakka. “Qanoq ililluta? Immiaararsineqanngilagut!” Aappaata akivaanga. “Uagutsinni peqarpoq!” Pilerpakka. Nassuiaappakka ataatassara qanoq imertigisoq, taamaammallu nungusaakkusukkaluarlugu tillinniarfigerusukkiga, taamatut nassuiaariarama akuersaalerput. Naak ukiukikkaluarluta ussernartumut sapigaqanngilagut.
 Unnummat angajoqqaakka anereersimagunariarmata uagutsinnukarpugut pingasukasiulluta, annilaangalaariaratta illakusuuteqqajaaqaagut. Unnuppianngivissorlu pingasukasiulluta immi­aaqqat karsi nungoriikatapparput malussataaleriivillutalu. Qulingiluanngulersoq isumaqatigiippu­gut qitittunukassalluta. Qitittunut pigatta nuannisartigaluta ilakka allamut saassimagunaramik kisimiilerpunga.
 Kisimiileriarama anivunga pisuttuarniarlunga. Aalakuulaariarama arlaannik sapigaqarnanga misigisimavunga. Inuunerma kipitinnissaanut ussernartorsioqqajaaleruttortunga qanoq sumullu periarama illuaqqap eqqaaniit uinngiarsorpalummik tusagaqarama qiviarpunga. 
 Ilisarivakka umiarsuarmi kujammukaartillunga ilaaqatiginikuusakka nukappissat pingasut allanik ilalerlutik, illuaqqap eqqaani uninngarusaarlutik uinngiarsorfigigaannga. 
 Aatsaannguummat misigisara soorlulusooq supineqartoq, pissusissaaleqiummerpunga tarriffissaarutiinnarlunga isertorniarlunga. Uiarterinialersunga taakanngaanniit suaarpallappoq: “Ernu qaaniarit, ilaginiartigut!” Kiaana nalunngikkaanga kinaasunga? Alapernaasilerlunga nangaasunn­guamik tungaannut saappunga.
 Tikikkakkit ittuukujulaarpunga pissusissaaleqillunga. “Suit aalakoorpit?” Arlaata aperilerpaanga, akinagu illalerpunga. “Qassinik ukioqaravit aalakoorpit?” Aperisoq apereqqippoq, ilaasali illersorniarlunga apersuisoq nipangersalerpaa taamaalioqqunanga, taamaariarmat illaqatigiinnarpaannga sumik apeqqutigisat qaqilertoqqinnagit. 
 Qanga meeraallunga, immaqa arfineq pingasunik ukioqarlunga takunikuusara nukappiaraq assut inequgisara ilisarilerpara. Tassaana illooqqakka ilagalugit qaqqami aneertilluta, arlaata oqaluttuukkaminga kanani takusagut nukappiaqqat marluk aappaa assut inequgalugu, aperigaluarman­ga uanga sorleq inequgineriga misiarlunga akinikuunngikkinni eqqaamasariga.
 Qanillerusukkaluarlugu toqqaannartumik qaaqqummanga arlaannik noqitsisumik misigivunga qanillissanngikkigalusooq ilunnit oqarfigineqarlunga, tamarmimmi imaaginnavipput inequllutik. Taamaattorli imminut tatiginnginnerma pigigunagaanik toqqarnianngisara toqqakaseqaara.
 Aallaqqaammulli peqqissimilereeraluarlunga uteriarnissannut periarfissaqanngitsutut misigisimavunga, naak inequgisannut malugitikkaluarlugu kajumigalugu, taassumali salloqittaqqajarsima­gaanga paasivara allanik arnanik takkuttoqarmat.
 Atuaqatiginikuusakka piunnaarlugit taakku kingulliit naapitakka ullorpassuit ilagisalerpakka angerlassaavissorlunga pillunga. Inequgisama eqqumiigalugu aperilerpaanga sooq angerlarneq ajornersunga, tassani inuulillaramali aatsaat pisortaanngitsunut ammarpunga oqaluttualerlungalu qanoq pisoqartarsimaneranik. 
 Ammanera alutorsaatigigunarlugu allarpassuarnik apersortualerpaannga kipisueqisunik, uangalu­mi kuussuartullusooq supillunga qiaatigalunga oqaluttuuttualerpakka. Ammarfigeriarakkit qanillisutut ilermata misigissusineqqajaasutut ippunga, naak utimut eqqarsaraanni misigissutsit ajattuinnavillugit inuusimallunga misigivunga paatsiveeruteqqajaallunga.
 Misigivunga soorlulusooq nunarsuarmut allamut pillunga, nalullugulu sunerlunga suniarnerlun­ga, siunertaqarnerlungaluunniit ilisimanngilara. Taamaakkaluartoq ammaraluarlunga misigissuseqarfigisara nassuerfigisinnaanngilara, naak timera isertorsinnaajunnaartutut pisoq. 
 Salloqittaqqajaruningami? Nakkangareertigalunga nukissaqarfiginngilara, taamaakkaluartorli timikkut kajungeriunnaarsinnaanngilara aqussinnaanngilluinnakkannik. Pasitsaassimagunarlunga oqaatsimigut pinnguarluni itisiortalerpaanga, akiuunnerigaluara suusupagillugulusooq oqigilluarlugu pillugu.
 Suniaraanga ilisimanagu atoqatigisalerpara, uffa massa misigissutsinnik innermik pinnguarlunga sianiginagu. Tassami ilisimatittualerpaanga qaquguluunniit pisinnaanngikkinni aallaqqaammulli qininnginnanni. Nassuiaatissat amerlagaluaqisut akuerisinnaanagillu upperilersinnaanngilaanga. 
 Taamaalluni piffissaq nalliuppoq atisakka taarseriartortariaqalerlugit. Anivunga uummatikkut ujaqqatut oqimaatsigisumik tigummiaqarlunga. Angajoqqaannut iserama anaanaga sulisoq ataatassara sulinani aalakuulereersimavoq. 
 Atisassakka tigoriarlugit aniinnarniarlunga aalajangeraluarama isumaga allanngortillugu uffaqqaarniarlunga isummertunga ataatassama ininnut iserfigalunga attuualaarniarsarilerpaanga. Naak maanna ukiut marluk qaangiutereeraluartut arneriniarfigigamingali misigissutsitigut siumut aallariarsimanngilanga, tassami suli naaggaarnissannut sanngiiffeqarpunga qerattaqqajaasutullu misigalunga. 

“Qaa taamatut piunnaarniannga!” Qiassannik tupeqqallunga nipikitsumik oqarfigaara illuartiitigalunga. Misigissutsitigut utersaarfigitittutut misigaara, soorlumi qanga meeraallunga aanngaru­sullunga kissaateqaleraangama, aasiit merianngunerup nallermanga anissallunga isummerpunga.
 Uffariarnerigaluara iluatsinnagu anigama siunniussaqarnanga ingerlavunga. Ilukkut anniar­neq, kamanneq, misigissutsitigut paatsiveeruteqqajaaneq aasiit nalliummat qanoq pinissara nalornissutigilerpara.
 Aneeraluarlunga inussinissara kajumiginagu qaqqamut qimaavunga. Illoqarfigisara tigoriaannar­mik qimmeqanngimmat maqaasinermik pigisaqarpunga. “Maqaasisara qimmiunerami?” Inuunerma kipitinnissaa kissaatigigaluarlugu, namminerli saperlugu, aasiit taarsiornerup qulangerpaanga qimakkallarnaviarunarnanga.
 Unnuummanga illoqarfiup tungaanut aallaraluarlunga paasivara sumukarfissaqarnanga, qanormi iliussaanga? Ullaajummat qimatakka ajukkuusaarfigigaluaqalugit orniinnartariaqarpakka, allamummi sumukassagama? Anaanaga eqqarsaatigigaluarpara, kingumulli eqqarsarnerma qularutissiinnarmanga puiguinnarpara ikiortisiginiassallugu. Uangami ikiussallunga qinernavi­anngilaangajaasiit!
 Aqqusinikkut ingerlallunga siunniussaraluakka naaperatarpakka. “Sumut?” Asannilerfigisama aperimmanga soorlumi kiinnakkut qisiinnaraanga. Uumitsaappara naak sumik ajortumik isumaqarani aperigaanga nalunagu. Isikka qullileqqajaasutut pilermata isaatigut qiviarneq ajulerpara akinerlu aamma ajulerlugu.
 “Ilaginiartigut!” Pilerpoq, ammut sikillunga ilaliuppakka qiimaniartuusaarfigalugit. Misigaanga soorlu arlaatigut misigissuseqarfigineranut peqqutissarsiorfigalugu nalligeqqusaartunga eqqarsartillugu. Oqaluttuarniaraluarpunga ullumiummat qanoq pisoqarsimaneranik, aalajangerpungali nipangersimaannarniarlunga nalligeqqusaarsoreqinammanga.
 Katerisimaarluta aperiteratarpaanga ullumi uffariarlunga anigama sooq uffarneqarnangalu atisakka taarsersimanngikkikka. Malugaara aappillerpallallunga, soorlulu avaqqutaarisinnaajun­naarlunga akissutissaarullunga. 
 Oqaluttuutilerpakkalu qanoq pisoqarsimaneranik, tupigusoqalutik tusarnaarluaqqissaajutigalutik nipaarlooqaat, taamaariarmata ittuulerpunga. “Upperinngikkaanngaana?” Sunik tamanik eqqarsaatersulerpunga.
 “Aqagu ilagissavatsigit atisanik aallertutit!” Pilerpaannga. Tuppalliutigigaluarlugu ittoorunnaar­neq ajulerpunga. “Misigissuseqarfigisamma qanoq eqqarsaatigivaanga? Misigissuseqarfiginer­paanga? Immaqaluunniit najorniaannarlugit taamatut salloqittarsorinerpa?” Suut eqqarsaatit niaqqunni kaavittut tiguaqqaleruttoraannga pilerpaanga: “Sapaatip akunnerata tulliani aallartus­saavugut, illit maaniginnarniarpit?” Oqaasii ingerlaannaq isertinngilakka, paasilerakkilli tupaallattorujussuuvunga. Kisimiittussanngorpunga?
 Aqaguani atisannik aallertunga ilagerrappaannga, ilai silataani utaqqisut, ilaasali iserlutik ilagivaannga. Iseratta aasiit ataatassara aalakuuleriivissimavoq naak suli ullaajusorujussuugaluar­toq Igaffimmiikkaluarsinnarluni oqaaseqaranilu taama qalianut inimukarpoq qimaasutut illuni. 
 Iseqataasut ininnik ajoqersuullugit utaqqeqquakka atisassannik uffaatissannillu poortuiniassaga­ma. Poortuiniartunga ataatassara qalianiit ammukarpaluppoq nipikisaarani. “Maani susassaqanngi­lasi, maannakkorpiaq aniniaritsi!”  Ilagisakka suanngassulerpai. 

Illersortiginiakkakka sumilluunniit akunnattooratik taama anialersut ilaliuppakka poortugaralu­akka qimaannarlugit, peqqusiileqeqaanga sumilluunniit susinnaanngitsutut misigalunga.  
 Aneriaratta ilagisakka kamassarlutik aallartikkaluarput. “Alaa unatangajaqaarput!” Ilaata pilerpaanga. “Unitsiinnarsiuk, ileqqorsuaana!” Pilerpakka. “Aamma atisassakka tigunngitsoorpakka!” Oqalunniutigalugu pilerpakka, nalunngilarami tigusinnaasimagaluarlugit imminiiginnarlugit. Pisoq puigortuusisutut illugu asannilerfigisama inaanukarpugut tamatta nipaarlooqaluta.
 Unnummat nereqatigeeriarluta ilakka illoqarfimmut aalakooriarusullutik oqaluutilersut usoriummerpakka ilagisinnaanagillu, sulimi ukiukikkama iseqqusaanngilanga. Misigissuseqarfigisara noqeruusaaraluarpara qimaqqunanga, ilaminulli usorunnissi kajumiginnginneruaa, neriorsorlun­gali matuppata ingerlaannaq angerlarumaarluni. Imerniartarfiup silataanut qanivakka.
 Aqqusinikkut pisuttuarlunga ataatassama soraluaa naapippara. “Arraajaa sumiippit?” Aperivaanga. “Maani!” Akivara soqutigerpianngitsutut illugu. “Ippassaani oqaluuserigatsigit, ataatassat isumakkeerfigiinnariaruk taama pisarsimappatit, asuli nakkarsaannarnagu! Iluaqutaanngilarmi taamatut pissusilersussaguit!” Suunngitsutut isigalunga oqaluutileraanga nakeriallaqalunga oqaaseqaqqin­nangalu ingerlaqqippunga qimarratigisutut illugu.
 Suut eqqarsaatit niaqqunni angallapput, qanormi isumakkeerfigissagakku siunissannik sinnattunnillu sequtserisoq? Kamassartualerpunga. Illoqarfik kaajallallugu malugerpiarnagulu imerniartar­fik saneqqullugu iseriaraluarpunga, matulerisulli unitsippaanga ukiukikkama iseqqunanga.
 Matulerisoq peqqugaluarpara ilagisama ilaat anillaqqulaarsinnaannginneraa. “Matumiikkama piffissaqanngilanga!” pilerpaanga matulu matullugu. Uteriillunga matukkut kasuttoraluarpunga. “Qassinngorami angerlarniarit!” Taqqamanngaanniit suaarpallappoq. Uteriiseqqinnangalu ingerlaqqiinnarpunga. Sumukassaanga?
 Pisuttuartillunga ataatassama soraluaa allanik ilalerluni pisuttuartut naapikkiartulerpakka. Qanilliartorneranni tusaasinnaavakka illaruaatigigaannga, soqutiginagit qungujuttuusaarfigalugit saneqqutiinnarpakka. “Sumukaleravit?” Tununniit suaarpallappoq, qisuariarfiginngilarali, eqqortittutummi misigaanga, soorlumi nalunagu sumukarfissaaruteqqasunga ajorniarfigalunga taamatut piaaraluni aperigaanga. 
 Aliatsakkaluarpunga susinnaanngilangali. Kamaga qanga pioreersoq matussuserniarsariuarpara anisissinnaanngitsutut illugu. Taamaakkaluartoq inunnut allanut ajorniarlunga perusunneq ajorpunga taamatut ajoqersugaannginnama.
 Aatama oqaaserinikuusaa eqqaavara: “Ajortumik pineqaraangavit akisassanngilatit, assinganim­mi akiguit taakkutulli issaatit. Illimmi ajortuunngilatit. Eqqaamassavat akiniaaneq ajortup piliarimmagu.” Oqaatsit taakku niaqqunni kaavittuarput. Aataga eqqarsaatigisorujussuanngorpara, kipisaammerfigaara kialaamik tuniserusuttuarnera. 
 Aatakkukkami najuinnarsimagukkit sunut tamanut nukissaqarnerusimassagaluarnerpunga? Imaluunniit pisut uannut pisussaaginnarsimanerpat kikkunnut aaqqinniagassakka? Upperivarami inuulluta atukkavut, misigisavut nuannersut nuanninngitsullu inuiaqatigiinnut ingerlateqqitassarigivut iluarsisassarigivulluunniit. 

Pisuttuarneraluaasiit iluamik maluginagu pilerpara ullaanngulillartoq. Ilagisakka ujartorniannginnakkit qasugama angerlartariaqarpunga uffa nakerinngikkaluarlugu. Iserama ingerlaannaq siniffinnut nallarpunga, anaanama tusaasimallunga iserfigaanga eqqannullu nallarluni. “Sumiippi­nuna?” Isussuffigalunga aperivaanga nutsakka tagiartuutigalugit, qiassamajaasiit tikiuffigigaluar­paanga qissasinngilangali. 
 Apeqqutaa akinagu aataga maqaasinerarlugu isussullugu akivara. Nalligiummerunarlunga eqitaarlunga niaqqukkut kunippaanga. Eqqisseriarama qasunermik sinileratarsimavunga, uffa oqaloqatiginissaanut periarfissatuannguamik tunigunaraluaraanga.
 Ullaakkut ataatassama itersarniarpalukkaluaraanga anaanama unitsippallappaa suli qasussaqiga­ma. “Nammineq pisuuvoq, taama taffartutigisoq!” Ataatassara igaffimmi kamassarpalulerpoq nangillunilu: “Maaniluunniit angerlarsimaffitsinni ikiuutinngisaannartoq, nukatsikkunnaarniaruk!” Nipittoraluttuinnarluni taqqama perpalulerpoq. “Angerlarsimaffeqaratta? Illersuaruna imiinnartorsuugavit taamatut pisoq, tujorminarsuaq!” Kiisa anaanaga kamappalulerpoq, ataatassara oqaasis­saarukkunarami nipangersimaannarpoq.
 Sineqqikkusukkaluarlunga eqeersooriarama massippunga, igaffimmut appakaakkama anaanaga makittaataannaalluni nerrivimmi kaffisorujoorpoq. “Itertippatsigit?” Isinik saamasunik qiviarlun­ga pilerpaanga. “Naamik ajunngilaq,” akivara eqqaanullu ingillunga. “Anaana, sooruna taama tujorminartigisorsuaq qimannianngikkit?” aperaara, akinangali tuini kiviimilaannguaannarpai.
 “Maanngaanniit aallassaqqaarputit!” Pilerpaanga, kaffisukkaminillu najorseriarluni nangippoq: “Gymnasiamut qinnuteqaassukkakkit! Erngiinnaq akissutisiunnarsivutit.” Akinngikkinni ullaakkorsiorusunnersunga aperivaanga, naaggaariaranni sineqqilaarusulluni oqaatigaluni sinittarfim­mut iserpoq.
 Igaffimmiinniarlunga ataatassara inimiit ammukarpoq. “Takuuk anaanat tujormitittorujussuuat!” pilerpaanga. Akinagu atisalersorama taama aneriikatappunga, aneriillarlungalu sumukarfissaaruppunga. Kammalaatikka eqqarsaatigigaluarpakka, sulili sinissagunarmata aalajangerpunga sissaq sinerlugu aneeqqaarniarlunga.
 Sissamiillunga sinnattuaqilerpunga. “Imarmut pissikkuma ipinanga qungussutarianngoruma, kammalaatikka aallarpata tupatsissagaluarpakka kilisaammut pulaarukkit qaqiffigigukkit.” Sinnattuaqerujoorniarlunga naakka quluartorsuanngormata angerlaannarniarlungaasiit isummerpunga.
 Iserama nerisassannik taneeriarlunga ininnut mattuppunga. Ullut arlerlugit toqungasutut inuuvunga, neriguma sinikkuma, anissananga inunnullu allanut akulerutissananga. 
Immikkoortut arfineq pingajuat:

Sapaatit akunneri arlallit asuli siunissaqanngitsutut inuullunga allagarseratarpunga Ilinniarfissuarmiit atuariartoqqusaallunga. Anaanagalu pissittuinnaalluta nuannaangaarpugut tusarluarnermik.
 Aasaq sivitsullartoq kiisaana Nuummut atuariartorpunga ilinniarnertuunngoriartorlunga. Tikikkama ilisarisimasaqanngilanga, sivitsunngitsorli atuaqatitaannik kammalaatitaaratarpunga. Kammalaatitaaralu atuartut angerlarsimaffianni initsinnik sanileriippugut. 
 Aalakoorniaaluttalerpugut ikiaroorniaaluttalerlutalu. Siullermik ikinngutigiinnerput qaatungersiuinerujussuarmik ingerlavoq, tassami itinerusumik oqaluunneq ajoratta. Taamaalluni atuartut angerlarsiamaffianni angerlarsimaleruttortugut, uanga pulaartuullunga,  aatsaat ikiaroornialissal­luta sanaleruttortugut,  matumut qanittumut kasuttortoqarpallappoq, asulu sakkortorpaloqaluni.
 Pasitsalerlunga matu ammariallarakku sunaaffa politiinit marlunnit saaffigineqarlunga. “Kina Ernumik ateqarpa?” Pilerput, tuparujussuarpunga ilami ajortuliussalluta aatsaat pileruttoratta aammalu sanaarput tikkaareqaluni. “Uanga,” pilerpakka anillaffigalugillu ininnut iseqqullugit.
 Malugisimasaqarpasigatilli ininnut iserfigaannga oqaluutissallunga.  Paatsiveerusimaaqqaalaarpunga immaqa tupannermik, politiillu aappaata pilerpaanga: “Nalugunanngilat sooq saaffiginerit­sigit?” “Immaqami?” Akivara, nangipporlu: “tassa suliassaq nassiunneqarsimavoq ingerlaqqittus­sanngorluni, qaqugu politeeqarfimmut nassuiaajartorsinnaassavit?” 
 “Tallimanngorpat soraajaartussaavugut, tassani pisinnaavunga, oqariarta nalunaaqutaq marlunut,” akivara. Pappialamut allariarluni taama marluullutik ingerlaqqipput. Kammalaatinnut iseqqikka­ma tupassimasorujussuuvoq. Marluulluta tupassimariaratta annakkuummilaarlutalu taannaqami illalerpugut, illangaaratta qulliikka kuulerput, ikinngutimalu qulliikka takusimallugit illarnini sakkukillillugu aperivoq: “Sooruna ornikkaatsit?” Alapernaappaloqaluni isigivaanga, akinagu ammut sikiinnarpunga ittuujummerlunga.
 Taamatut peqqoriarmanga patsisissaaruttutut misigisimaleraluarpunga, ilami misigissutsikka suli iluamik oqaasinngortissinnaanagillu nalugakkit suunersut. “Arlaanni nassuiaakkumaarpak­kit!” Pilerpara, nangillungalu: “Aalakooqisa?” Qimarrateqartutut pissusilersorfigilerpara. Taamaariarama suli apersornerulerpoq: “Oqaluttuuteriarumma immaqa ikiorsinnaavakkit?” 
 Isigimmersoriarlugu oqaluttuutilerpara soorlumi suminngaanneersumit pinersoq oqaasissiuunneqarlunga: “Ataatassama unnuami ornittarnikuugaminga, tamannalu pillugu politiit ornikkaannga.” Ikinngutiga tupigusuppaseqaluni oqaqqiganilu isigiinnarpaanga. Taamaaleriarmat peqqusiile­qiummerpunga, isumaqarlunga upperinnginnaminga taamatut isigigaanga. 
 Nikallortunga takoriaraminga eqippaanga. Taamaaseriarmanga soorlumi mikisuararsuanngorlun­ga qissaseriataapunga qamitinnerlu ajulerlugu, manittortuinnaallunga suli oqalunniarsarigaluar­punga paasinanngitsunilli. “Eqqissisimaniarsariinnariarit tapersersorumaarpakkit!” Eqqissisaarpa­silluni pilerpaanga.
 “Kamimmut Jæger Meisterisiniarta?” pilerpara. “Massakkut aalakoorniaalukkaluarutta iluarnavianngilagut, taama tusarliussatit artornartigisut!” Nangartarlunga aallartippoq. “Arlaannik silamik aallartitsilaarsinnaasumik pinngikkuma niaqulaalissaanga!” Erloqiummerlunga pilerpara. “Qannami kukutassarput piinnarsinnaannginnatsigu? Aammami aqagu atuartussaalluta aalakoorniaalukkaluarutta ullaakkut makinnavianngilagut!” Suli nangartarlunga sukannerulerpoq.
 Ikiaruuleriaratta eqqarsaatikka qatsortuusilerput, misigissutsinnullusooq paatsiveerunnera qimattutut ippara eqqissiimissutigeqisannik. Aninata initsinni naneruut ikillugu alianaarsaaginnarpugut, sunik tamanik immitsinnut oqaluttuuttaqattaalluta, illartarluta aliatsattarlutalu pivugut.
 “Tallimanngorpat politeeqarfiliartussaavunga nassuiaajartorlunga, ilagisinnaassavinga?” “Nalussanngilat sukkulluunniit qanorluunniit annertoqqutitut atorsinnaagamma!” Pilerpoq nuannaajal­laatigeqisannik. “Qanormi iliussaanga? Tassami politiinut oqaluttuareeruma ataatassama anaanaga ajortumik pippagu kisimiilissaanga. Suliakkiissut qanoq pinersoq unitsilluinnarusukkaluarpara!” 

Ikinngutiga nipangersimalertoriarluni pilerpoq: “Naluara qanoq taassuminnga ikiussallutit, isumaqarpungali suliakkiissut unitsissagaluarukku siunissami imminut peqqissimitiinnassasutit. Piumasarilluinnarukkuli misilillugu politiit ittuat oqaloqatigeriaruk, immaqa taassuma ikiorsinnaassavaatit!?­” Ajunnginnerpaamik siunnersorusukkaluarlungalusooq akivaanga.
 Tallimanngornerulermat politeeqarfiliarpugut ikinngutiga ilagalugu. Saaffiginnittarfimmut pigatta politiit ittuat oqaloqatigiumavara. Sumi allaffeqarneranik ilitsersuuteriarmatigut ornippar­put pissangaqaluta. 
 Iserfigigatsigu assut inussiarnerpoq saaffigiuminaqaluni. Nassuiaateriaranni eqqarsarpaseriarluni pilerpoq: “Ajornartorsiutit paasilluarsinnaavara, suliassarli ingerlareermat tunuartissinnaanngilarput! Siunnersorsinnaavakkilli illit imminut pillutit suliassaq ingerlatiinnarukku pitsaanerussaaq!” Ittuujummerlunga isigaara.
 “Oqareernittuut maanna taama isumaqarputit, piareersimaleriaruit maanna siunissamiluunniit imminut suliarisussaavutit misigisimasatit pillugit, ukiorpassuarni politiini sulisuugama nalunngilara suna oqaluuserineripput!” Ulaperiaramilu suliani nangikkumallugit piumasaqarmat ingerlavugut. 
 Misigisimavunga soorlumi angusaqarpallaarnanga. “Massakkut taava nassuiaateqarniarpit?” Ikinngutima aperivaanga. “Aap! Suliassaq unitsissanganikuunermik naluara qanoq aallartissanerlunga!?” Anersaaruluutigalunga qularuteqarpasillunga oqarfigaara.
 Politiinut saaffiginneqqeriarama ineeqqamut kisima iseqquaanga. Ikinngutima matup silataani utaqqiumammanga allaffeeqqamut isiinnarpunga. Takkutileriallartoq arnaq suangakullassuaq  politiitut sullisilik, soorlumi arnaasarsuaq, assut siooranarpasissoq. Issiavimmut ingeriarluni skrivemaskinamut pappiliamik ikkusseriarluni qiviarnangaluunniit qatitujaarsuulluni pilerpoq: “Atitit tamaasa inuuiillu pilaarlakka.”  
 “Ernu Nielsen, 300269,” akivara. “Kingulliillu!” Qiviaraniluunniit apereqqippoq. “2873," akeqqippara. “Allanik ateqarpit?” Apereqqippoq isikkut toqqaqqissaarlunga isigalunga, naaggaariaranni pappiliaq atuarpaseriarlugu nangippoq: “Nalussanngilat ilumoorluinnarlutit unnerluussutit oqaluttuarissagakku!” Isinik sukangasuunik isilerluni pilerpaanga.
 “Apersoriaruit akiussavakkit!” Pilerpara. “Aap taama isiussaanga, tusarnaarluariarit!” Aallartipporlu: “Ataatassavit qanga kinguaassiutitigut atornerlullutit aallartippa?” Isikkut isigeqqissaajuti­galunga aperivoq. “Eqqaamanngilara!” Qularlunga akivara allamullu qiviapallallunga. “Qanoq attuuasarnikuugamitit? Atoqatigisarnikuuiuk?” Nangilluni apereqqippoq.
 “Aap....naamik...ææ­h, naluara!” Peqqusiileqiummingaarlunga akiniarsarigaluarpara. “Piffissalerujussuuvugut eqqissillutit!” pilerpoq. “Eqqaamasakka malillugit umiarsuartilluta aallartinnguatsiar­poq, innareersunga kahytsimi kisimiittunga iserfigeriarlunga, kanuuna attuualaarlunga aallartip­poq!” Pilerpara. 
 “Sukkut kanuuna?” quianaageqisannik aperivoq, tikkuarpakkalu uppatikka, nangipporlu: “Qangarpiaq taanna piva? Aamma allamik sunikuuaatit?” Kipisuitsunik apersortualerpoq, akiorniaraluar­lugu niaqqunni eqqarsaaterpassuit sarsuasorujussuupput, paatsiveerussaaginnartutut illutik.
 Akunnerpassuit qaangiutillartullu apersoreerlunga kiisaana naammassiniarpalulersugut. Naggataarutigalugu eqqaavaa eqqartuussivimmiit tusarsiiginnaqqullunga. Ikinngutima matup eqqaani utaqqiinnarsimalluni eqqissiveerutereersimasoq anillaffigaara. “Qanorooq pisoqassava?” Apersulertortorujussuusoq akissanagu aniartortunga tununniit malippaanga. 

Atuartut angerlarsimaffiannut ingerlatilluta nipaarluusorujussuuvugut. Aasiit eqqarsaatima pisariniarsarisutut ippaannga, soorlumi akeraralunga piinnaraannga. Misigisimavunga soorlumi nunarsuara qaaginnarnialersoq allamik ingerlariaqqiffissaqarani. 
 Taamaariarama ikinngutiga qinnuigaara kisimiikkusullunga eqqarsaatikka iluarsartuunniassagak­kit. Ataqqillunga pivaanga allamullu sangulluni angajoqqaaminukassalluni. Qimariarmanga kiserliuummernerup tikippaanga, naak taamatut misigissanganngikkaluarlunga. 
 Eqqaavara qanga qaqqamut eqqarsaatikka illaariartorlugillusooq pisarnikuullunga, aalajangerpungalu qaqqaliassallunga. Qaqqat tungaannut aqqusinikkut ingerlatillunga takulerpara qimmip anginngitsunnguup kajortoq qaamasumik meqqullip qanillattorunarlunga malikkaanga. 
 Qammariaranni unalluni mianersorpaseqaluni ornippaanga. Aqqusinikkut qaqqat tungaannut ingiaqasiuppara suarsunnik aqallattaajutigalugu, misigaanga soorlumi angerlarsimallunga sumi. Maliinap qaqqaanukassallunga aalajangerpunga, tappavani Nuuk tamaat qimerloorsinnaavara.
 Sila alianaaqimmat eqqissivillunga tappavunga aallarpugut. Aqqutaani eqqarsaatit nuanninngit­sut puigortutut ippakka, qimmillu soorlu inuttaralunga malerusaartuarsinnarpaanga. Taallaq niaqqunni kaavilerpoq: “Qaqqat akornanni qooqqutigut, tassa ingerlavunga, arnassama inuluugimmanga,” tassungalu killillunga nalulerlugulu.
 Anaanaga eqqarsaatigilerpara. “Maqaasinerpaanga? Immaqaluunniit soqutiginnginnerpaanga?” Qialerpunga amigaatigisutut kipilerfigilerakku. Misigaanga soorlumi ulloq taanna iliarsunngorlunga nammineq imminut pilersortariaqalerlunga. 
 Maliinap qaqqaata qaarpiaanut periarama ammut Nuuk isiginnaalerpara, qulliit aqqusinermiittut, inissiat illunilumi  ikititersimapput takujuminaqalutik, biilit Nuummiit Nuussualiartut ingerlaar­neri isiginnaammersoriarlugit pasitsalerpunga unnuttorujussuanngorsimasoq. Ammut ingerlaniassallunga nangialeraluarpunga maluginngitsoorsimariarakku qanoq taarsisimatigisoq.
  Unnuarullartoq atuartut angerlarsimaffiannut apuutikaseqaagut. Nalunngikkaluarpara inigisatsin­ni qimmeqaqqusaanngitsoq, taamaakkaluartorli isumaliorpunga ulloq ataasiinnannguarluunniit qimmeq taanna uanniitinniarlugu. 
 Ikinngutiga isumaalussimanermik takugaluarlunga nuannaartorujussuuvoq takornioqaluni, soorlumi ukiorpassuit takusimananga aatsaat takugaanga. 
 Atuarnerput nuannarigaluaqaara, ilunnili nillianera piffissaanngilluinnartukkut takkuttuarpoq malersuisutut illuni. Ininnut mattuttoortalerpunga anillanneq ajulertarlunga, ilami quiartornissannulluunniit ersisalerpunga, malitsigisaanillu atuanngitsuullattaartalerpunga malinnaaniarninnut ajoqutaalluinnartumik. 
 Ajorluinnartumik ingerlanera atuartitsisut ilaata assut malugisimavaa. Tassami imminut piumaffiginikkut ingerlalluarsinnaasunga upperisorujussuullugu ikiorusuttorujussuugaluarlungalu unnerfigiuaraluarpaanga. Ammarnissannut ajornartorsiuteqarama iluamik nassuiaassinnaasimanngilara suna peqqutigalugu taamatut atuariartunngitsoortarnerlunga. 
 Ammarfiginngeriaranni upperiunnaartutut illunga suliniuteqarfigiunnaarpaanga. Misigisimalerpunga eqiasuinnartutut naqissuserneqarlunga, naak taamaattoqanngikkaluartoq. Arlaannilli akerlilerniarlugulusooq suliniutiginngilara, nukissaqarfiginngitsutummi ippara.
 Aasiit ullut ilaanni politiinit saaffigineqarpunga, tamatumuuna eqqartuussiviliaqqusaallunga. Annikillioqaanga eqqanniittussamik annertoqqutissannik amigaateqarlunga, ilimasaarutigineqareerpormi uppernarsaasussaqanngikkuma ajornartorsiussasunga, marloriarlungami assigiinngitsu­nik nassuiaasimagama. Peqquteqaraluartoq eqqartuussivinni tamakku immikkut isigineqarneq ajorput. 
 Anaanaga aperigaluarpara uppernarsaalluni ikiorsinnaannginneraanga. Pisinnaatitaanini malillu­gu akuersinngilaq, ataatassara uigigamiuk uppernarsaasuussalluni naaggaarsinnaagami. Nalunngilarami ataatassama anaanaga toqunniarlugu siorasaartuaraa. Sunik? 
 Uannullumi atuartut angerlarsimaffiannut oqarasuaatikkut ullut tamarluinnaasa siorasaaraluni sianerfigiuarsimavaanga suliaq piaarnerpaamik unitsinniaqqullugu. Taamaanngippat ilaqutariinnerput aserorluinnassammat uanga pisuullunga, anaanamalu inuunera mianerigukku oqaasii naalattariaqarikka unnertuarluni.
 Inuunermut piumassusera killilerujussuartut ippoq, ullut tamangajalluinnaasa inuunera kiperusullugu misigiuarpara. Toqulli kingorna qanoq pisoqarsinnaanera nalugakku ersigisutut ippara. Atuakkanik atorniartarfimmut orniguttalerpunga toqup kingorna arlaannik atuagaqannginnersoq misissorlugu, taamaallunilu nassaarpunga Raymond Moodymit allanneqarsimasoq “Livet efter livet”-imik qulequtserneqarsimasoq.
 Atuariarakku ingallunga inuunerma kipinissaa aarlerileraangakku, inuunerullu siunertaa aatsaat paasilluartutut misigivara, naak inuunerma siunertaa takujuminaatsikkaluaqalugu, paasisinnaanngitsutummi ippara. “Immaqaana uanga inuunera siunertalerneqanngitsoorsimasoq?”   
 Aqagumut ataatassara eqqartuussaasussanngorami illoqarfimmi allami najugaqarnini pillugu timmisartukkut tikisinneqarpoq. 
 Tikimmalli isikka matusinnaajunnaartutut ippakka. Sequnneraluarlunga ersinerma qalleraraanga, naak uernaraluarlunga sinissamik pigisaqanngilanga, misigiuarpunga ataatassama toqukkiartorlunga iserfigiinnassagaanga.
 Eqqartuussinissaq eriniginngikkaluaqalugu kiisaana nallillartoq. Matoqqasumik eqqartuussineqartussaammat ikinngutiga ilagisinnaasimanngilara, naak annertoqqutitut ilagerusussimagaluarlu­gu. Siulianiuna politiinut piumasarisimagiga ataatassara isigitinnagu eqqartuussivimmi nassui­aarusullunga, taamaakkaluartorli eqqartuussivimmut ineeqqamut isilerama naapippara.
 Eqiitigalunga isussuppaanga: “Nalunngilat qanoq pisoqarumaarnersoq, naaggaartuinnassaatit!” Taamalu iperarlunga qimagullunilu, qiangajakkaluarama iiginnarpara, soorluli sunarsuarmik  iisiinnarlunga. 
 Iserama eqqartuussisut tallimaapput politiillu marluk. Matoqqasumik eqqartuussineqartussaanerariarlugu tusarnaartoqarmat assut isumaliutigaara. “Salloqittarneqarsimanerpunga? Immaqa sanngiillisarneqaannarlunga? Immaqaluunniit ataatassama salloqittaqqusimagaanga? Ataatassara upperinerusimanerpaat?” Qulaqalunga apeqquterpassuit niaqqunni aasiit kaavittualerput.
 Arlaannik inersimasumik ilaqannginnera annikilliuutigeqaara, ilami imminut illersornissannut ilisimasaqanngilanga qularnermalu tiguaqqajaasutut ippaanga. Issiavissannut ingikkiartorama soorlumi oqimangerlunga, suna tamarmi arriitsuaqqatut pisutut ippoq, timera eqqarsaatikkalumi unittoortutut pipput, soorlumi sumulluunniit ingerlariaqqinnavianngitsunga.
 Eqqartuussivimmi uppernarsaaniartillunga peqqusiileqinerujussuarmik misigisimavunga, ilami ataatassama illersortigisimasarigunagaata upperinngilluinnartutut ippaanga. “Qularinngilluinnarpara ataatassavit sukangasuumik perorsarniarlutit periuseqarfiginikuummatit akiniaaginnarniarlu­tit taamatut anitsisoorsimanikkut eqqartuussivik angusoorsimagit, innarfigigaangamitillu  tiingaffi­giniarlutit siunertaqanngisaannartoq!”  Ilaatigut taama illersuisua oqaaseqarpoq, minnerunngitsu­millu eqqaavaa marloriarlunga nassuiaagama assigiinngitsunik nassuiaasimanera maluginiaqqul­lugu. 
 Taamatut pineqarnera toqqaannavissorsuarmik tarniluutigerujussuarpara. Qanormiuna uppernarsarniassagiga? Nassuiarniarsarigaluarpara sooq marloriarlunga nassuiaagama assigiinngitsunik nassuiaateqarsimanera, isilli takusinnaasakka naqissuseereersimannittutut ipput. “Sallusunga?” 
 Aataga eqqarsaatigileriataarpara,  ukiummi siulliit inuuffinni perorsarmanga, oqaattarsimavaangami sallussanngitsunga, taama isiussagaluaruma sallut tamarmik uannut utissammata. Timera sajuttuinnanngorpoq nillertumillu kiakkertalerlunga erloqinerup pigigunagaanik. 
 Asoornissarpullu kisiat angorusulluinnalerpara, soorlumi iluamik eqqarsarsinnaajunnaarlunga,  asuli akiuiinnalerlunga pillunga. Upperineqanngikkumami sooq piniinnarlunga oqalunniarsariinnassagama? Nassuiaatikkami toqqammavissaqanngitsutut isigigunikkit sooq uniinnarnianngila­gut? 
 Nukissaarutilersutut misigisimavunga, soorlumi nukiit kingullerpiaat atorlugit nassuiaaniarsari­utut illunga pisunga? Naggasiutaasumik oqaaseqaataat iluamilluunniit paasinngilakka.
 Eqqartuussineq naammassimmat sioragisara ataatassara anillaatereersimavaat qujarutigeqisannik. Taamaakkaluartorli ersinerma qimannavianngitsutut ippaanga. Aqqusinikkut ingerlagama suna tamaat sillimaffigisutut ippara. Inuit takusama kiinaat timaallumi tamarmik ataatassattut isikkunitsiterput, soorlumi isinik annernartunik tamarmik iseqarlutik isigigaannga.
 Atuartut angerlarsimaffiannukarama sikingaannavillunga ingerlavunga, isit taartut takusakka takoqqikkusunnginnermik. Qissiminnissaalluunniimmi nukissaqarfiginngilakka misigaakkami piuneerutsitserusulluinnartutut. Malersortittutut misigiinnannginnerpunga?
Sunut pisunut tamanut ajortunut ilasaatigiinnarlugulusooq ikinngutiga aalajangerpoq allamut atualiinnarniarluni. Tassami allaffimmiutut ilinniassalluni pilerigilersimallugu qinnuteqarsimallu­ni tigusaasimavoq, taamaattumillu atuaqatigiunnaarlunga. 
 Atuarnera navianartorsiulermat Ilinniarfissuup rektorianut ikioqqullunga saaffiginnippunga Taamaasioraluaramali pitsannguutiginnginnakku atuarnera unitsiinnartariaqalerpara. Atuarunnaaramali ajornartorsiutikka ikilinngilluinnarput, tassami najugassaaruppunga angajoqqaannum­mi uteqqissinnaanngivippunga. 
 Nuummi ilaqutaqaraluarlunga najugaqarfigisinnaanngilakka inissaqartinneqannginnama, taamaattumillu Nuup Kommunianut saaffiginnippunga ikioqqullunga. Tassanili nassuiaanneqarpunga imaaliallaannaq initaartoqarsinnaanngitsoq inissaaleqinerujussuaq pissutaalluni. 
 Inunnik isumaginninnermut tunngasunik sulialinnut innersuuppaannga, taakku aqqutigalugit inissarsiornera iluatsitsissaguma ajornannginnerusumik ingerlanneqarsinnaassammat. 
 Inunnik isumaginnittoqarfimmut saaffiginneriarama piffissalerneqarpunga sapaatip akunnerata tulliani aggersinnaasunga oqaloqatiginnikkiartorlunga. Ulloq taanna nallermat orniguppunga, tassanili aammaarlutik peqquaannga tarnip nakorsaanut saaffiginneriarlunga taanna inissarsiuussisarfimmut allagaqartissagiga. 
 
Tarnit nakorsaannut aammaarlunga imaaliallaannaq isersinnaasimanngilanga. Tassami nakorsiaqqaartariaqarpunga, nakorsallu naliliineratigut aatsaat innersuunneqarsinnaassallunga ilumut atorfissaqartissagukku. Piffissamillu inniminneeriarama sapaatit akunneri marlussuit utaqqeq­qaartussaallunga paasitinneqarpunga.
 Taamatut pineqarnera nukillaajallassutigisaraluarlugu maliguutiinnarlunga pivunga utaqqikatattaraluaqalunga. Nakorsiarnissara erinigilillarlugu kiisaana ulloq nalleraa, nakorsamut iserlunga nassuiaateriaranni piffissamik nutaamik allakkatigut tunineqarumaarnissannik aasiit unnerpaan­ga.

Immikkoortut qilingiluaat:

Eqqaartuussineq naammassisimariarmat allagarsivunga, imarisaanullu pakatserujussuarpunga, ilami misigaanga inuttut uppernanngitsutut naleqanngitsutut pineqarlunga. Ataatassara pinngitsuutinneqarsimavoq, uppernarsaasussaqarsimannginnera aammalu nassuiaatit marluk assigiinn­gissimanerat pillugit. 
 Angajoqqaama qimanneranniit ukiut sisamat maanna qaangiussimalerput, taamaattumillu pisarsimasut tujorminartut uppernarsarniarnerat ajornarluinnarsimavoq, ajoraluartumillu inunnik isumaginnittumik arlaannilluunniit inersimasumit ikiorniarneqarsimanngilanga siunnersorneqarnangaluunniit.
 Inissarsiorninnut ataatassama pinngitsuutitaanera ajoqutiginngilara, kisiannili 18-it inorlugit ukioqarama inissarsisinnaanissara qularutigeqaara, naak qaammatit sisamaannanngoraluartut 18-iliinissannut. 
 Inissarsiorninnut atatillugu ikiorneqarnissannut saaffiginneqqaarninniit qaammat ataaseq qaangiuteriillartorlu kiisamiuna tarnit nakorsaannit allagarsivunga, piffissarititaasorli sapaatit akunneri marlussuit qaangiuppata aatsaat pissaaq.
 Tarnit nakorsaannut piffissarititaasoq nallertorlu sapileraluarpunga ornigunnissannut, naluarami qanoq aallartissallunga. Inuttut tarnikkullumi annikilliortaraluaqalunga napparsimavissutut misigisimanngilanga. 
 Iserfigeqqaarakku oqaatsit pillugit ajornartorsiuleraluarpunga, paasivarali uanga nammineq qallunaatut oqalussinnaagaluarlunga misigissutsima oqaasinngornissaat nalugakku taamatut ajornartorsioraluartunga.
 Naapittarnerpulli akuttunngimmat misigissutsinnut  oqaatsit nassaariortulerpakka. Taamaakkaluartorli ullut ilaanneeriarlunga isumatsangaarnermik malersortittutut misigiuarpunga. Tarnit nakorsaata neqeroorfigigaluarpaanga iisartakkanik ikiorserneqarsinnaasunga, namminerli tamanna aalajangissagiga unnerluni. 
 Aalajangiinnarpunga iisartakkanik ikiorserneqarniarnanga, naak ullut ilaanni atorfissaqartitsisu­tut ittaraluarlunga. Misigisapalaakkami inuuninnut ikeqalersitsisimasut puigorunnanngilakka atornissaali qanoq ilinniartuarpakka, qularinngilaralu inuunera naallugu taamatut malersortuassagaannga.
 Tarnit nakorsaata uannit peqquneqarnini malillugu inissarsiuussisarfimmut, inunnillu isumaginnittoqarfimmut allakkiornermigut suliakkiissut ingerlalertorteqaa, naak aallaqqaammut neriunaate­qanngivikkaluartoq inissarsisinnaanissannut, inissarsivunga qaammatit marlussuit  qaangiutiin­nartut. 

Ataatassama pinngitsuutitaanera inunnit maluginiarneqartorujussuartut ippoq. Tununnit oqaluuserineqartualerpunga sallutuutut naqissuserneqarlunga. Inunnut ammasuunnginnama nammineq oqaluuseralugu annitarinngilara qanoq pisoqartarsimanersoq. Inuilli arajutsisikkuminaassimaqaat pisimasumut.
 Ajuusaarutigiuarparalu inuit mamarliinissartik nuannarinerusutut ittarmassuk, imminnut qiviara­tik suliaralutilluunniit pillutik.
 Namminermi inuuvunga imminut napatissinnaallunga, inuit allat oqaasii isumaallu pivallaarnagit, uppititsisuusarsinnaammata malinniarpallaaraanni. Qularnermali tikittuarpaanga, tamannali inuppalaassutaaginnarpoq. Nappatigaaralu imminut upperisimagama neriuummillu pigisaqartuarsimallunga, uangami kisima pisimasoq nammatassarivara! 
 Eqqarsaatit sarsuasut ingerlaqatigitillugit, naammattoortakkama ilagivaat ajornartorsiutigisarsimasama ilamininnguisa akissutissaasa ilaat? Assersuutigalugu soorlu inooqateqarnerup tungaati­gut eqqarsaatersoraangama.
 Paasisinnaasarsimanngilara sooq sivisunerusumik najuisinnaasarsimananga? Kisiannili kisimiissinnaananga. Akissutaagunarpoq inoqatinnut tatiginninnermik pigisaqannginnama naak pasin­ninnermik atugaqanngikkaluarlunga. 
 Immaqaluunniit peroriartornerup ingerlanerata issimanera pissutigalugu taamaannerpunga? Ingerlaqatiginiagaraluakkamaluunniit  naleqatigiinngitsoortarsimaneraminnga? Immaqaluunniit perioriartornerma aqqutai apeqqutaasimanerpat? Akissutissat patsisissallumi ikigineqarsinnaanngillat, ilami akissutissat arlaqarput, arlaalli sumut attuumassuteqarnerpoq? 
 Tarnip pissusaanik ilisimannittoq aperigaanni sunerluni, assigiinnarpaa nammineq akissut ujaraanni. Tarnit nakorsaat akissutissanik tunisineq ajorajupput,  aqqutissiuiinnartaramik akissutissap nalaanut.
 Tamakkualu pissutsit artornartut aqqutigisimasat akerartuuteqanngitsoortinneqanngillat, naak namminermut eqqumiiginarsinnaagaluartut, inoqutigiinni pisunik nalusuni isiginerluinermik imaqarajupput. 

Ikioqqulluni nillianeq inoqatip takujumanngisaanut tusarumanngisaanulluunniit arlaatigut inuup ajornartorsiortup annittuartarpai. Oqaatigineqartarpormi inunngoqqaaraangatta inngilitut minguitsigaluta pinngortartugut, ineriartornerullu perorsaanerullu avatangiisillumi pissusaat ilaarlugit pissuseqalersartuuvugut.
 Tamakku isiginialeraanni avatangiisit pissusaat eqqarsaatigineqarsinnaapput illup iluani pissutsit qanoq ittuunerattut. Ajortoqarsimatillugumi meeraq inersimasorluunniit eqqumiitsumik kusanaatsumik pissuseqaleraangat ajattoruminarnerusutut uummartaraagut ikiuerusussuseqarata, nukissa­qarfiginnginneratsigit? 
 Nikaginninneq, oqaaseq annernartoq, inoqammut ammut isiginninneq, pissuseq alianartoq. Qanorliuna tamakku pilersartut? Inuit atugarissaarlutik maligassiorluarneqarsimasuneersuuppat? Apeqqusertuassagunarpara.
  Soorunami inoqarpoq kiinarpalerlutik inuusunik, inuunertik nalunagu iluamik ingerlanngitsoq pisuusaarlutik iluartumik ingerlasuusaartut. Tamakkuunerusoraakka inunnut nikaginnillutik ammut isiginiaasartut naqissusiiniarsarisartut?

Kingumut eqqarsaleraangama, atornerlutsissimanerma annernartua, inoqatima uannut pissusaat nallersuukkaangakku, inoqatimma pissusaat ajattuinerat, naqissusiisarnerat annernarnerpaajuvoq. Sivikitsumik sunniisumilli malitassiorneqarsimagaluarlunga  inoqatit pissusaat minnerusumik annerusumilluunniit pinnguaqataasuusarmata. 
 Suli eqqaamasarpara anniarnerma qimaarusunnermalu nalaani asannileqqaarama, qanoq inoqatinnit malersugaallunga inuusimallunga. Avatangiisimmami alaatsinaattutut issimammannga, mingutsernissaralu kajungerisutullusooq immassuk.
 Ipiillunga inuutitaasimanngilanga, naak nammineq ipiillunga misiginikuunanga isumaqarnikuunangaluunniit. Mingutsitaareersimavungami nammineq akuerisariakkannit, pissutsimmi allanngortissinnaasimanngilakka.  
 Tamakkua akissutissaqartikkumasimanngilakka aaqqiiviginiarsimanagilluunniit soqutigisimannginnakkit, ilami nukissaqarfigisimanngilakkaluunniit tusassallugit isummerfigissallugilluunniit, aammami isumaasa ikiornavianngimmannga aqqutissiuunnangaluunniit, minnerunngitsumillu pisimasut allanngortinnavianngilaat. 
 Asannilerfigisimasamalu inuit oqaasii pivallaarlugit pissutsinnut tappingersitsisutut issimanera­mik upperisinnaananga ingerlaqatigerusunnanga toqqarsimaneramiuk? Inoqammut ilumoortuu­neq pigisarisimanngiinnarnerpaaluunniit? Soorlu uanga taamaattunga? 
 Nalusimasarali unaavoq: Pisimasut qangarsuanngoreeraluartut maanna sumit puttallartutut illutik malersuiuarsinnartut, ajortulioqataasimanerama? Akiniartinnerpungaluunniit ajortut pinerannit unitsinniarsimannginnakkit? Imaluunniit anniaatit inissinneqannginnamik nilliaffigineraminnga?
 Tamakkuali akiorniassagukkit sumut qanorlu iliussagama? Akissutisigaluaruma taava?  Ila akissutissat nassaarigaluarlugit amerliartortutut puttussuuttuarput, puigoqqunatillusooq illutik. Niaqulaalissanngikkumali akissutissanik nassaartariaqarpunga, akissutissalli siuninnut taamaallaat atorsinnaavakka kingumut atorsinnaannginnakkit, pereersummi allanngortissinnaanngilakka isumakkeerfigiinnarsinnaavakkali.
Immikkoortut qulingat:

Pisimasunik apeqqusiininni akissutinik ujaasininni immikkut soqutigalugit misissuitillunga  paasisama amiilaartilluinnarsimavaannga. Tassa “Pædofile” meeqqanik kinguaassiutitigut atornerluisartut. Atornerluisartut taakku nunarsuarmi allani Kalaallit Nunarput kisimiugunartoq pinnani, pissusaannik ilisimasaqalersimapput.
 Naak ilisimatuunngussutiginngikkaluarlugit atuartarsimasakka malillugit paasinarpoq tamakku aaqqivinneqarsinnaanngitsut katsorsarneqarnerminnilu aaqqiivigineqarsinnaasorinaratik. Imaakkajuppormi isertitsivik katsorsarfigisimasaq qimakkaangamikku iliuuserisartakkatik uterfigisarsimammatigit, tassa atornerlueqqittarsimammata. 
 Tassunga atatillugu eqqumiiginarsinnaavoq Kalaallit Nunaanni akisussaasut pissutsit taamaattut ilisimanngitsutut aaqqiiviginianngitsutullu immatigik. Tassami pingaarnerusutullusooq isigisarpaat kinguaassiutitigut atornerluisartut inissiisarfimmut inissinneqaraangata katsorsarne­qartassasut.
 Ilisimannginneramikku pissusitoqqatik uteqqiaffigiuassagaat inuunitoqqaminnut uterunik? Imaluunniit taamaattut sammissallugit oqimaagalugu isitik matuinnartarsimaneramikkit? 
 Sallussanngilangami oqaruma qaqutigoorpoq meeqqat taamatut pineqarsimasut katsorsarniarneqartarmata, angajoqqaanit imaluunniit meeqqat ataatsikkut atornerlunneqarsimappata inunnit isumaginnittoqarfimmit  nillianertigut katsorsarneqarsinnaaneq aatsaat anguneqarsinnaagajum­mat. 
 Eqqarsaatigineqarsimanerpormi angajoqqaat nukissakilliorlutik, nalornissuteqarlutillu arlaannilluunniit pissuteqarlutik nipangiinnartarsinnaammata? Imaluunniit meeraq pinerluttuliorfigitissi­masoq nukissaqartuaannanngimmat ikiortissaminik nillianissaminut? Oqaatigilluaannarlugu meeqqap saaffissat tamatigut ilisimasanngilai, Naalagaaffimmi imaluunniit Atuarfeqarfinni allaniluunniit meeqqanik tamakkuninnga saaffissanik ilinniartitsisoqartanngilaq. 
 Ilumoorsorinngilara oqimaatsunik ajornartorsiornermi saaffissat nammineq ilisimareerlugit inunngortaratta, atugarisorinngilara inuit tamatta pisussaagatta inoqatigut ikiorniassallugit, inuimmi tamatigut nalusuarpaat qanoq ikiuissallutik, arlaannik oqimaatsumik ajornartorsiutilimmik nalaassigaangata. Tassami inuk allanik ajornartorsiuteqarajuppoq ikiuinissaminullu nalorni­guni itinerusumik misissueriarsinnaassanani, naak immaqa eqqarsaatigisarsimagaluarlugu. “QANORMI?” 
 Iluanaarput inuit ajornartorsiutillit inunnik ikiuiumasunik nalaataqartartut. 
 Assersuutigalugu ikinnguteqartarsimavunga aamma nalunngisaannaqartarsimavunga aliasullunga taaqqungallungaluunniit saaffiginnikkuma nalornisunik qanoq iliornissaminnik. Immaqalu tulliani naapinnertigut qeratanerusumik pissuseqalersartunik.
 Mianerisassat annerpaat ilagaat Kalaallit Nunaata illoqarfii tamarmik angisuujunngimmata, mikinerusunilu najugaqarluni isertoruminaassinnaasarmat politiinut inunnilluunniit ikiuisartunut allanulluunniit saaffiginnissimagaanni ikiortissamik ujartuilluni, kikkut akuleruttussat qanitarisu­tut ikkajummata. 
 Tassami meeraalluni pisartut kanngunassusii nalissaqanngingaaramik oqaasinngortikkuminaappulluunniit, naak meeraq minnerpaamilluunniit pisuussuteqanngitsoq ajortumik kinguneqaratar­sinnaasarmat, soorlu ilaquttat qanigisalluunniit allat qanoq periuseqaratarsinnaaneri meeqqamut unittoorfiugajussinnaasarput. 
 Atornerluisup ilaqutaasa atornerluisoq illersorajunnerusarpaat, immaqa ilaqutariinnermik mingutsinnginnissaa pinerullugu, imaluunniit namminneq aamma pasisaalernissartik ersigigamikku? Allaanerujussuarmilluunniit patsiseqariataarsinnaasarput. 
 Meeqqap kissaatigisaasa minnersaraat ilaquttat qimattariaqalerlugit allamut nuutsitaanissi, imaluunniit ilaquttaminnik avissaartitsinissartik akisussaaffigisutullusooq tigusarsinnaammas­suk, ilaquttammi imaaliallaannaq taarserneqarsinnaanngitsut ilisimalluartaramikku. 
 Tamakku ataatsimut isigiuminaattarput nalileruminaallutillu, eqqarsartaaserpummi paasinnittaaserpullumi ataasiinnaanngilaq assigiinngikkajuttuullutillu. Taamaakkaluartoq ilinniarsimasoqar­poq tamakku ataatsimut qanoq iliorfiginissaannut nalilersuisinnaasunik. Tamakkuali ajoraluartu­mik tusagassiisarfitsigut tusarsaasorsuunngillat.

Naggasiut:

Misigisimasakka malillugit inunnik sullissisut assigisaaluunniit amigarinartorujussuarmik ingerlariaaseqarsimapput, maannali ajornartorsiut ammasumik oqaluuserineqartalersimariarmat pitsannguutigisimagunarpaat, tamanna ilisimalluannginnakku misissorsimanagulu ajuusaaruti­gaara.
 Taamatut assigisaanilluunniit pineqarsimagaanni pingaaruteqarpoq imminut suliarinissaq piaartumillu suliakkiissutigineqarnissaa, siorasaarutit ersisaarutit assigisaalluunniit upperinaveersaarlugit uniffiginagilluunniit ikior­tissarsiorit. Ilimaginngisannik siuninni eqqanniluunniit ikiortissaqarputit, imminut iluarsartuunnissat ujartulerukku imminut tatigigit sunut ammaanne­qaqqullutit. 
 Iluarsiissutissamik aalajangersimasumik inummut peqanngilaq, illilli nammineq ujartugassarivat, qularutigissanngilallu nassaassaammat! 
[Bagsidetekst]

Qaqutigoortuuvoq kalaallisut atuakkamik kinguaassiuutitigut atorneqarsimalluni oqaluttuartumik  imalimmik saqqummertoqartarnera.

Kinguaassiuutitigut atornerlunneqareernerup kingorna misigissutsit assigiinngitsorpassuit aqqusaarneqartarput. Ilaatigut imaaliallaannarlugit saqqummiunnissaat artornarlutillu oqaasinngortikkuminaattaraluartut uani atuakkami erseqqilluinnartumik oqaluttuarineqarput.  

Misigissutsit ilaat kiserliornermi, maqaasinermi allanilumi atorneqartartut ilisarnartuupput, ilaatigut eqqortinnermik misiginneqataalernermillu misigititsisarlutik.

Atuagaq atuarlugu ilaatigut oqimaatsutut misiginarsinnaagaluarpoq. Aammali atuarnerani takuneqarsinnaavoq inuk ikioqqulluni ”nillialeraangami” qanoq pissusilersortarnersoq.   
