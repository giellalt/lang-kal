Siulequt 
1. Isumaqarputit soqutaanngitsunga 
atuagassaqarnanga inuusuugama, 
ilittummi atuagaqannginnama 
atuagarigakku qajannguara 
ilinniarfigalugu imarsuara 
qatsungaartumi anorersuartumilu! 
2. Isumaqarputit soqutaanngitsunga 
qangarsuaq tassa inuusuugama, 
inuuvungali piniartuullunga 
ajorsarnanga napatittuuvunga 
peqarluangaartarlunga tamanik 
sapissananga silami pisunik. 
3. Timersorneq aamma ilinniagaraara 
nukersorneq assut pingaartitaraara 
qimaasummi tuttut malersoraraakka 
angullugit aamma pisittarujakka, 
pisassakka artugarinngisaraakka 
noqittarlugit ussuit, qilalukkat! 
4. Ataqqivagit atuartaravit 
takornartanullu angummakkavit, 
ataqqinngali siuaasarigamma 
takorlooriannga angussuugama 
qunussananga akiuuttoq malinnut 
sapissanangattaaq silarlussuarnut. 
5. Ilinniagassakka naammassivakka 
atukkakkalu ila naammageqaakka, 
uannut perorsarama tamanik 
naliitsunik allaat timersuutinik, 
inuttut inuugama kiffaananga 
asallugu aamma nunarsuara. 
6. Kingornutaruuk sapiaassusera 
inuuninnilu ilungersornera, 
kalaallisuik nunat illersoruk! 
Oqaatsivut, kulturi sernigiuk! 
Ataqqiuk, attaviguuk nunagaarput 
Kalaallit Nunaat uagut pigisarput! 
7. Kingulliaq illit, atukkatit ullut 
perorsarfigissavatilli uattut, 
ilinniagassatit aallunniakkit 
tamakkerluinnarlugit nukisit! 
Isit, siutit, timit, tarnit, qaratsat 
atukkit, asissornagit qanganitsat! 
8. "Ilinniagassatit aallunniakkit!" 
Oqaatsikka taakku ilunni pigikkit 
ilinniagassannut tutsittuakkit, 
eqillugit assakka aamma tigukkit! 
Sapiissuseq taanna isaassara illit 
tiguuk, atoruk, ikiukkit kalaallit! 

Immikkoortoq 1 
Pikiulinnguami najugallit nuannattunnguupput. Illorujussuarmi piniartortaasut pingasut qilalugarsuit sisamat tulaassimavaat. Qooqap angutaata, Angerlap, marlorsuit pisarisimavai sanersuttuuginnarsuit. Piniartoqatai allat marluk, Aneeraq Quttorarlu, tamarmik 
immikkut aamma angisorsuarnik pisaqarsimapput. 
Kangerlunnguup illoqarfigisamik sissaanut tulaakkiartulermatigik pisussinnaasut tamarluinnarmik atersimapput. Sissap avataanut pillutillu kalitarsuatik 
avatartaliinnarlugit sannikarteriarlugit qaannat niguallakkallarpaat nukappiaqqat ningerniaqqaartussaammata. Ileqquusoq malillugu nukappiaqqat - taamani 
katillutik arfiniliusut - sanileriiaarlutik siallutik 
inissipput ujarannguanillu milluutissaminnik tigusisimallutik. Saamillermit isorliusumit aallartillutik naasiartuaarlutik qilalukkat miloriartartussaavaat 
avatartaat eqqornaveersaarlugit. Imartalinngivillugu qilalukkat puttanerinik milornittut siulliit sisamat napputtussaapput, tassa qilalukkap qitersua qalasianit talerui tikillugit ningerisussaavaat. Allat marluk kingulliullutik eqquisut uliunnallutillu talerunnattussaapput. 
Ileqquusutut nukappiaqqat inissipput nukarlerpaaq, 
Aneeqqap ernera Seeqqoq, saamilliulluni isorlersaalluni miloriaqqaartussaallunilu. Qooqa angajullermut tulliugami miloriartussat tallimagaat. Qooqamit siulliullutik miloriartut ilaat marluk periarnerliorallartillugit Qooqa napputtut pingajoraat, tassa 
angummi sanersuttoortarsuata aappaa suli eqqorneqanngitsoq torrallavillugu imartaqanngitsumik qilalugaasaroramiuk. Milornittorlu aanaata Alliap aqarallarujaa 
- ilami qitornatuaammat sapeqigamiuk! 
Qilalugartuusut namminneerlutik ningissat savimminnik killilersoreermatigik meeqqat ningissaat siulliullugit pilattunit piiarneqarallarput. Pilattut nikallunganngeqaat. Arnaqquassaartaasut marluk, Qooqap aanaa Alliaq, aamma Quttoqqap arnaa Paakka, qutsaserlutik illartitsigallaripput. Piumasut sissami mattattuuttorsuit tappika illorujussuup iluani neqinik inalukkanillu - killoriarlugit ulillugit saleqqissaakkanik - mamarunarnersiuinnarlutik qulissiutit uuilersukutsooriarlugit qulissertorsuanngorput qullersuatik taqqeruloorlugit. 
Apereersimalluni qerinnartuummat neqit orsullu 
quit iluinut qaavinullu iliorarlugit qeritsiusiinnarneqarput. Qimmit naammatsivillutik nerisimasut aammillu aluttoruloorsimasut inuttulli iluarusutsigigunarlutik nallaannartalereerput isikkatillu aluttorusaarlugit. Kikkut tamarmik ikioqatigiilluarlutik pilariarmata sivitsorpallaanngitsoq illorujussuarminnut majuaapput. Iserfiat neqisunnialaaramiliuna! 
Qilalukkap sakiaminersui aapaartut orsorasaartorsuit 
angutitaasa mamarsaatigaat inalukkanik killuinnakkanik ulillugit uutanik illuperaarlugit. Ningiortannguat 
Alliaq, arnaq peqqissaarluinnartoq ilisimatoorlu, iganermut ilikkarluinnarsimavoq. Ilami qulissigai allanit 
tamanit soorlu tipiginnerusartut! 
Nerereernerup kingorna ullumiummat qilalukkerinerminnik oqaluasaartut inermata nukappiaqqat angutillu allunaaqattartorsuanngorput. Allunaarsuit paakkarutinut ikaartitikkat qaqqivigisarpaat timersuutinillu 
tamalaanik aliikkusersorlutik. Inersimasortaasa nuannarinerusarpaat "qajaasaarneq". 
Inersimasunit siulliulluni Quttoraq allunaarsuit siaqqisimasut marluk akornannut qeqqilluni 
inissippoq. Allunaarsuit talliminik illuttut ammut naqeriaatigalugit aalassarilluinnarluni isikkani nissiguppai issiasutut ilerluni. Allunaat illugiit nulumi 
avataatungikanniannut inisseriarlugit tunumigut saamimminik tiguai saamigullu talerpimminik. Taavalu qaannatut kinngusaqattaartutut iliorluni siullermik saamimmut kinngusarluni makittaqattaalerpoq allunaallu 
qipinerat naammagileramiuk talerpimmut kinngusarluni 
makittaqattaarluni. Allunaat qippunnerat peqatigalugu makinniartarneq ilungersornarsigaluttuinnartaraluartoq 
Quttoraq sungiusarluarsimaqisoq eqaalluinnarluni 
makittaqattaarpoq. 
Angerlakkut Aneerarlu Quttoqqatulli eqaatsigisorinarlutik tamalaarpassuarnik pissusilersorlutik allunaaqattartareermata nukappiarartaat aamma sungiusalerput. 
Quttoqqap ernera angajulleq - taamami Pikiulinnguami nukappiaqqanit angajullersaasoq - Mikisuluk siulliulluni avalaqqaarpoq. Allunaaq siaqqisimasoq ataaseq tikikkamiuk nissuni talerpilleq qulaatitippaa seeqqumi peqittarfianut pisillugu. Nissuni saamerleq nivingatiinnarlugu siumut uleqattaarluni aallartippoq, kingornalu nissumi inissisimanerat paarlaateriarlugu tunummut kusanavissumik uleqattaarluni. 
Taama iliorluni allunaaqattarneq taaneqartarpoq 
"oqaatsuaassaarneq". Mikisuluk aqqarmat Qooqa Aneeqqallu ernerisa angajullersaat - Inequnaaluk - kinguleriillutik aalassarilluinnarlutik oqaatsuaasaarput 
inersimasortatik assut qungujulaartitaralugit. Tamatumalu kingorna qajaasaarnermik aamma misilikkallarput. 
Inersimasortaasa tulluusimaarutigisarpaat nukappiarartamik malunnavissumik eqaalliartuaarneri. 
Allunaat taamatut siaarsimasut atuinnarlugit pinnguaaterpassuit tamalaat pinnguaatigineqartarput. Angutitatik 
allunaaqattartillugit arnartaat piumasut ajagartartorsuupput. Nukappiarartaat allunaaqatanngikkaangamik qimussertuusaartarput puisit saarninik qimmilersorlutik. Assaqqut angutitarisarpaat arnartaralugillu akut. 
Taamani Qooqap angummi aaffattaata assaqqorsua ittoqusiussimavaa, nukappiaraqataasalu ussuit natsillaalluunniit assaqqorsui ittoqutigaat. 
Pinnguarnerit naggaserneqartarput niperujoorutinik tamalaanik. Arnartaat tunuarsimaarajuttut niperujoorneq 
aallartittorlu tunuarsimaarunnaarlutik appittuusaqattaalersarput. Niperujoortut nuannersarniarlutik nuannersarluinnarlerput ningiortannguamik Alliap appimmagu 
"qilallukkanut pitorarsaat". Qilalugarsimasoqartillugu 
unnussiuaarnerup naggatigisarpaa taanna: "Qilalukkanut 
pitorarsaat" 
1. Qilalugannguaq, qilalugannguaq! 
Qanilliartorit, qanilliartorit! 
Puilluartarit, puilluartarit! 
Angutitannguarput toraarluarlugu! 
2. Qilalugannguit, qilalugannguit! 
Piniagannguit, qujanaqinnguit, 
qanilliartoritsi qimanniarasi 
angutitannguatta utaqqivaasi-aa! 
3. Qilalugarsuit, qilalugarsuit! 
Mamarunarsuit, neqitungaarssuit ! ! 
Qajannguartavut tikittarisigik, 
Pikiulinnguaq saneqqusungalaarlugu! 
4. Qilalugarsuit, uialissuit! 
Pitoraritsi-aa, pitoraritsi-aa! 
Qajannguartavut toraarluarlugit 
Pikiulinnguarmiut pisassillugit! 

Qulumini nunallit qilalukkerileraluarlutik malersukkatik tammaasivaat assarnimik anorlersukasinngormat. Angerlakkut sisamarsuit pisareruttorlugit qulumimiut tikiummata innersuukkaluarpaat ningeqqullugit, ittualli Saqu nilleranilu avannamut nunaqarfimmik tungaanut sanguterluni aallariarmat ilaasa 
maliinnarpaat. 
Unnuk taanna Pikiliulinnguarmiut nuannateruttortut qulumimiut nikallungasorsuupput. Angutitaat susaarsimallutik tikissimapput qilalukkanik malersoraluarnermik 
puisisiorsimannginnamik. Piniartoqqittarsuaq Saqu, 
aatsaat naleqquteruttortoq, annuttuinnaalluni issiavoq 
sumillu neriumanani oqassananilu. Isigalugu eqqumiippoq. Issianiarluni ilaanni qarsoruni killinnguatigut 
aappaluttuinnanngorluni kiagulillaruni! Piniartoqatai 
neritsiaraluaramik Saqu nerinngimmat neriunnaaginnarput. Saqu isumaannarmigut aalajangersaavoq, pilersaarutitoqqani - ilaanni taamaatittarsimasani - aatsaat taamak sakkortutigitillugu puttallaavaa. 
Pikiulinnguarmiut Qulumimiullu ileqqorisarpaat piliaminnut tapertassatut tullerunnartartarlutik. Tullerunnat taasarpaat: pakalaat. Pakalattaatik ammassaatinut arlalinnut poortortarpaat orsunik akoorlugit. 
Mamarluartinniaraangamikkik ilaanni kuannernik akoortarpaat ungerlattorlugillu. Taavalu qimatulivissuarnut 
alanngortaniittunut qimatulisarpaat. Pakalaasiat taamaattut kinguleqqiutiginiarlugit ammaraangamikkik naasorsunni tipigiallakkaangamiliuna! Ningiortannguat Alliaq piliassanut suugaluanulluunniit ilikkarluinnarsimasuuvoq. Ernersuani Angerla piniartorsuanngortoq 
tulluusimaarutigisaqaa, Angerlallumi aamma arni asasorujussuuaa. 
Pikiulinnguarmiut pakalattarfigisarpaat saqqaminni 
innaarsuk serfat taateraallu ineqarfiat. Pakalattaatik ilaniaraangamikkik Pikiulersuup innartaanut timmissat inersuinut ikaartarput, tassami pakalaat innamiittut pitsaanerutittaramikkik. Innat taakku Qulumimiut aamma pakalattarfigisarpaat. 
Aasaq taanna Pikiulinnguarmiut Pikiulersuarmut pakalattariarsimasut annilaarsimapput, tassa Saqup nukaa kisimiilluni pakalattariarsimagaluarluni nakkaasimalluni toqungasoq naammattooramikku! Quluminut kalerriukkiartormassuk angajuata Saqup umiaanik aasimavaat. 
Taanna aallarniutigalugu Saqu Pikiulinnguarmiunut malunnartumik inussiarniillisimavoq - sunaaffa Pikiulinnguarmiut pasillerai pilerngullugu nakkartissimasoralugu.
Ukiaq tamanna Pikiulinnguarmiut piniartut pingasut pisaqamasorsuupput. Akuttunngitsunik qilalugarsuarnik 
tulaassisarput. Ikerasaap saava puiseqarnersiugaralugu 
piniarfigillualerpaat, ilaannilu tamaani qilalugarsuit naammattooraangamikkik pisaqarfigisarlugit. Qimatuliviit 
quillu tamarmik ulikkaarput. Asulu upernassakkut ammassilluarsimapput Iginniarfinnguamilu akimmigartunik aataakutsoorsimallutik. Ukiussamut ernumanngilluaasarput. Taamaattumik tupinnanngilaq qiimasorsuullutik ukiarsermata. 
Ukialernerit tamaasa Qulumimiut umiat marlunngorlugit Pikiulinnguarmiunut tikeraartarput. Nerersuaqattaassinnarlutik timersuutinik tamalaanik aliikkusersortarput unnullu kingulleq nuannivissumik iverfigisarlugu. Qulumimiut angerlalersullu Pikiulinnguarmiut 
umiat marlunngorlugit aamma Qulumimiunukararaat taamatullu nalliuttorsioqatigiillutik. Ileqqoq taanna nununaqarfinni taakkunanimiut allanngortissanagu atortoriuarsimavaat. 
Ukiaq taanna piisaaruttorfiup nalaani Qulumimiut ileqqumissut tikeraarnissaat Pikiulinnguarmiut qilanaarilerpaat. Aatsaammi taama nerisassamaateqartigaat. Utaqqigaluaramikkik suli pitarutinngitsut ukiarluaannaqaaq. 
Nillertisimalerluni qatsorlunilu sikuarniartalermat 
umianik angalasussanik ilimasukkunnaaginnarput. Pikiulinnguarmiut Qulumimiunut tikeraarniarlutik piukkoortaraluarput, kisianni Qulumimiut siulliullutik aggertarmata aggernissaat utaqqigaluarlugu ukiaattooramik agginngitsuuginnarput. 
Qulumimiut agginngitsoornerat tupigusuutigalugu utoqqartatik oqaluleraangata piniartortaasut nipangerlutik 
tusarnaaginnartarput. Nalunngilaat Saqu nukkili ajunaarmat nipaarluulersoq - immaqa nuannaarsarnissaq soqutigiunnaarallarsimallugu. Pikiulinnguup Qulumillu 
akornanni qajartorlutik naapeqatigiittuartaramik Qulumimiut qajartortut takugaangamikkik ileqqortik malillugu naaperiartaraluarpaat, kisianni takullutillu Qulumit tungaannut tunuartiinnaleraangata malimisaaraluarlugillu tunuinnartarpaat. Angerlakkut pasitsapput Saqup nuannariunnaarsimagaatik. 
Ukiaq taanna sikuarniakujuttorsuanngortoq Pikiulinnguarmiut qajartorlutik aasiit aallarput. Ikermi qamallutik Angerlakkut Aneerarlu tamarmik immikkut 
allattoorsuarnik pisaqarput. Pingajuata Quttoqqap 
ilani oqarfigai kangujarterluni angisoorsioraluarumalluni. 
Angerlakkut Aneerarlu tamarmik allattoorsuarnik 
marloraarsimallutik taarsilluni nittaalakuluttorsuanngortoq tikipput Quttoraq suli tikissimanngitsoq. Unnulluni assarnertorsuanngoraluarmat isumaginngilaat qajaqqissorsuummat angisuumik kalitassarsisimaguni 
unnuussaanngitsoornavianngimmat. 
Quttoraq tikissiigaluaramikku tikinngitsuuginnaleqqaaq. Ullaassanngortorlu nulia meeraalu angutit marluk, Mikisuluk Saamillu, uppusermata illorujussuup inui ilaaqqutiinnarput. 
Aqaguani qaammalernera ilutigalugu Angerlakkut Aneerarlu paasisassarsioraluarumallutik aallarput. Malunnartorsinngivillutik angerlaannarnialeraluarlutik 
oqquminni qajarseriataarput. Ilisaraat Saqu! 
Tamatumuuna ungavarternianngeriarmat tikiserlugu tikinngitsoortortaminnik nalunaarfigaat. Saqu oqarpoq 
Quluminut takkussimanngitsoq ipparssarlu qajartoraluaramik takusimanagu. Angerlakkut paasiinnarpaat Quttoraq ajunaarsimasoq naak qajaqqissorsuugaluarluni. 
Tamatumuna kingorna ullup arlaanni ullorulaalersoq 
Pikiulinnguami piniartortatuaalersut Angerla Aneerarlu aallarniarlutik pikileruttortut qajarsuit marluk 
uiarupput. Saqu Inukkarlu tikittu-uku! Saqu oqalulerpoq: 
"Ippassaq Pikiulersuup kangilernani kangerlua 
avaqqutilerlugu allagisaqalerama ornillugu uku 
paatit! Tikinngitsoortortassinnut pigissasoralugit takutikkiartorpakka." Angerlakkut ilisarilluinnarpaat Quttoqqap 
paatai! Tupigaalli tikinngitsoormat aqaguani ujaasillutik Pikiulersuup kangilernani kangerluk taanna peqqissaartumik misissoraluaramikku nassaarisimannginnamikkik. 
Imaannarmimi tissukaqqaariarlutik tamaanga tipisimasinnaapput naak tikinngitsoornerata kingorna assarnerusaartuaannarmat tassunga tipinissaat ilimanarpianngikaluartoq. 
Pikiulinnguarmiut aliasukkaluarlutik Saqu Inukkarlu alutoralugit inussiarnisaarfigaat ukiarlu takkutinngimmata maqaasinerarlugit. Saqu oqarpoq: 
"Nukara ajunaarmalli uanga aliasuttunngorama nuannaarnissaq soqutigiunnaarlugu, ilakka pilerisuttaraluartut nagartaannarakkit." 
Saqukkut isersimagaluaramik qanganit nipaarluuneroqaat. Quttoqqap nulia meeraalu alisuttut qissimittaleraluarlugit Saqu kiaguttorsuanngorpoq. Angerlartariaqalersumillu unnerluni anilermat Inukkap 
maliinnarpaa. 
Aterput tuaviuinnaq! Qaannaminnut ikigamik aallarterput - sukkalluinnassusii - soorlumi qimaaginnallartut! 
Quttoraq maqaasigaluarlugu Pikiulinnguarmiut pissaqarluarlutik ukiipput. Piniartaaruttuugaluit pililluarsimagamik illoqatiminnillu isumagineqarluaramik 
ajorsanngeqaat. Aammami ernera angajulleq Mikisuluk, 
Pikiulinnguarmiut nukappiarartaasa angajullersaat, arnaminut iluaqutaallualereersimavoq. 
Upernassakkut qaamanertusillartoq siku aserortilerpoq. Piniartortatuariligaat Aneeraq Angerlalu natsernik 
pisaqamasorsuupput. Asulu aamma alutorsarallaripput 
ullut ilaanni Aneeraq piarakorsuarmik nannoqimmat. 
Angerlakkut Aneerarlu oqaloqatigiissimapput angalaqatigiittaannarumallutik imminnut qimannaveersaarlutik. Avannarlitik taama pallinniaruminaatsigisut 
nuannariunnaaramikkik piniartarfiat nigorlugu Ikerasaap imartaanut piniariartalerput. 
Upernassaq tamanna sikuereerluni kangerluit kisimik sikuulersut Aneeraq qungatsimigut ajuartorsuanngorpoq anniarnermillu angalajunnaarluni. Taamaasimmat Angerla kisiat Pikiulinnguarmiut piniartigilerpaat. 
Arnaata oqaluuttarpaa pissaqarluaqigamik ungasiliartaqqunagu. Qooqap angunni aallaleraangat ikiortuaannarpaa 
tarrisimaleraangallu nasikkunnaassanagu. Kisiat piniartigileramikku ernumagisaqaat. Aallartorlu illoqatigiit 
tamarmik nipaallisarput, tikittorlu qiimmakkunik! Asulumi Angerla pinerrarinnermik natsernik arlalinnik tikiussisaraaq. 
Natsiit akuttutsimmata ullut ilaanni oqarpoq aqagu 
ullaarorluni Tuttullip Tasiusaa qassimasorniarfigiumallugu. Silagissuaq Pikiulinnguaq saqqaqqullugu 
aallarmat Qooqap nukappiaaloqatini ilagalugit nasikkiartorpaa. Pikiulersuaq saqqaqqullugu Tasiusap tungaanut nalunarsimmat nasittut neriartorlutik aterallarput. 
Nerereeramik qajartuarallaripput. Qooqa qajartullaqqissunngoreersimavoq. Quttoraagaluap ernera angajulleq Mikisuluk Aneeqqallu angajullequtaa Inequnaaluk ilagalugit kinngusaqattaartalereersimapput. Mikisuluup 
nukaata Saamiup qajaarassaa sanaruttulerlugu angutaa 
ajunaarsimavoq, maannalu Aneeqqap inaarsarniarsaraa ernermilu nukarliit marluk qajassaat aamma suliaralugit. 
Silagissuaq seqinnarik qajartuaqattaareeramik tingunnik qeritsiianik taqussersoriarlutik ualilluinnartoq 
Qooqakkut Pikiulinnguami nasittarfimmut qaqereerput. 
Nikallunganngeqaat. Aannersami paasaqattaareeramik 
attortaaligallaripput akuttunngitsunillu kangimut qinertarniarlutik. Isumaqatigeereersimapput unnuppallaanngitsoq Angerla erserpat Mikisuluk aapparalugu parsiarniarlugu, tassami Tasiusami arlalinnik qassimasorsimanissaa ilimagigamikku. 
Unnullartoq tappissortaat qaannamik uparuartuilerput. 
Alianaassuup qeqqani takuaat qajaq sukkaqaluni Pikiulersuaq kangeqqussimallugu Qulumit tungaannut ikaalersoq. Paasiinnarpaat Qulumimiut arlaat Tasiusamut aamma 
piniariarsimalluni angerlartoq. 
Pikiulinnguup nasittarfiani Qooqakkut utaqqigaluaramik 
unnuutiinnaleqai - kiisa oqartoqassaarput. Kangimut isikkuterusaaginnalersut siorpaallammat taavaaku anaanatik pingasuullutik tikiuttut! Meerartatik ateqquinnarpaat 
neriartoqqullugit namminneq paarlaallutik nasissagamik. Nasittuaraluaramik ullaannguukkaatillu qianngarmik ammut aallarput. Aamma tassa Angerla tikinngitsoornialernerpa? Tassalu takuniaasinnaasussaagaluaq Aneeraq ajuarnermik aalariarneq sapingajalluni! 
Aqaguni ullororaluartorlu illorujussuup iluani 
upinneq kisimi nipaalerpoq. Qooqa ullaaralaannguaq nasissimagaluartoq atersimavoq, nikallungagaluaqaluni 
qianngilaq. Pissusissaalatsisutut illuni arnami aliasuttup killinganut pisaraluarpoq issiatsiaannarlunili 
aneqqittarluni. Ullup ingerlanerani nasittarfimmut qasseriaraluarnerpoq! Unnuttorlu aterpoq atisaajaramilu innarluni. Angummi ajunaarsimanera aatsaat upperilersutut ilerpaa. 
Ukiup ataatsip ingerlanerinnaani Pikiulinnguarmiut piniartortatik pikkorissorsuit marluk annaavaat. Arnartaat 
siunissaq pillugu ernumasorsuanngorput Aneeraq 
kisiat isumalluutigileramikku, nukappiarartatimmi piukkunnaraluaqisut aatsaat sungiusaruttulermata. Aneeqqap 
qajaa qajaaqqallu sisamat umiallu marluk angallatigilerpaat. 
Ullut ilaanni assarnajaannguarluni sila iminnartoq 
Pikiulinnguarmiut niperpalaamik tusaasaqalerput. Qaqqeriallartut Qulumimiut tamarmiugunavillutik Tuttullip Niaqornaata silarliup tungaanut ikaartorsuit, inngertaarpalunnerat anoraannguaq ilaarlugu qaffiumisaartutut 
tutsiuttarluni. Qulumimiut Atanermut ammassiarlutik aallarsimapput. Taakkulu nuannaartorsuit! Tappavunga 
taamak Pikiulersuarmut tarriinnarput. 
Ulloq taanna Aneeraq ajussaminik annianngeriarami qajartornialersoq nuliata inerteraluarpaa, ajornaqaarli, 
piniartortatuaalermat aappaatigut nangamaannarneq ajornassaaq. Takusassarsioraluarumalluni aallarpoq. 
Ikerasaap imaanut aallassasoriniarlugu eqqumiigaat 
Qulumit Saattui toqqaannarlugit aallarmat. Qulumit 
Saattullu ikerasaatigut Qulumimiut illoqarfiata tungaanut taamak tarrippoq! 
Ullup ilarsua mulugami aggiusaartoq isiginnaarpaat. Uninngaguni, uninngaguni aallaqqittaraaq. Tikippoq 
pisaqarsimanani, taamaallaat paatit unaarlu avatarlu 
ilisarnarluinnartut nassataralugit - Angerlap pisatai! 
Aneeraq iseraluarami nerinanilu oqaranilu nakangaannaq! Kaluttugilerlugu apersorneqanngilaq. Sivitsullartoq massiimeriarluni pilerpoq: 
"Tassane qeqertami ukeeqqissagaluarutta iluassasimanngilagut. Alliaq utoqqartaasutit isumaqatigigumma 
nunaviup ilaanut ukiiartoraluarniarta ukiussamut isumalluuteqarnerussajunnarsivugut. Kangerluarsuk Imermiulluunniit tunaartarigaluarpakka". 
Alliap oqarfigaa: "Kisinnguarpit isumalluutituarilerpatsigit oqartussatuaavutillu. Isumaqatigilluinnarpagit. Qulumimiut nigorlugit nunaviup ilaanut ukiiartuinnarniarta. Nukappiaaluttavut ikiuussinnaalereerput, aqissinnguanilluunniit pissaqartittassajunnarsivaatigut!" 
Aqaguani pikkusereerput. Tamarmik aalalluinnalerput 
nunaqarfissamut nutaamut qilanaarnermik. Ullut marluk qaangiutiinnartut illortik qulaajareerpaat qisuttaalu 
iluatinnartut tamaasa piiarlugit. Amerpassuit piliallu 
sinneri qimmit qamutillu usilersuukkamikkik umiaat 
marluk ulikkaaruttoramik iputtussat inissaat kisimilliuku! Iputtussakilliornermit qaannat tamaasa kalusiullugit Qooqakkunnut allaat ipoqataasariarput. 
Ikerasak saqqaqqukkiartorlugu aallarput. 
Arrissunnagu ingerlaalussuakasikkamik ammassat 
pueruttortut Kangerluarsummi tupertuinnaqaat. Pueqqaanik pualasuunik ammassaliukutsooriarlutik tamarluinnarmik ulappuserput ammasseralutik - ilaat qaloortut ilaat manilerisut. Nalunngilaammi iluamik piniartaarukkamik taakku kisiisa ukiussamut isumalluutiginerusussaallugit. Unnuaq soqutigiunnaarlugu tamarmik 
ammasserrattorsuupput - qasusut sukkulluunniit innartarlutik. Asulu iluatsitseqaluni piniartortatuariligaat 
Aneeraq aataarsuarnik ammasserisunik pisaqamasorsuanngorpoq assut qujagineqarluni. 
Ulappunnerinnarsuaq Kangerluarsummiunngortut ukiinissaminnut piareersalerput. Qajaaqqiat kingulliit pisatsersorneri Aneeqqap inerpai, qajartaartullu ikeqqaarmata nalliuttorsiutigineqarallaripput. Kingorna allattuuaqqat takkuttullu Aneeqqap nukappiaqqat annerit 
sisamat qajartoqatigisalerpai, ullorlu ataaseq tamarmik ataatsikkut pernarmata Kangerluarsummiunngortut nuannateqaat - tassami isumalluutissaqalerput 
peqqiinnarunik piniarluartunngortussanik. Pikiulinnguami ullut alianartut atukkat puiorneqartutut ikkallarput - inuunermi alianartunik nuannersunillu nassataqartuartarmat ullut nuannersut nalliukkaangata nuannaarutigisariaqartarput! 
Aasaritsiinnartoq illuliorlutik aallartereerput. Suna 
tamaat siumut pilersaarusiorpaat. Tuttut meqqui kusatsikkunnarsippata Inuarullikkanut eqalunniaatigalugu 
tuttunniarniarput. Taateraani taateraaqqat naleqquteruttormata mamartortugarisimavaat. Arnartaat qisussarpassuarnik katersipput ukiorpat orsuutikilliussagaluarunik sillimmatissaminnik. Igalerujussuarmik pingasunik qulissertarfilimmik illortik ilasimavaat. Taamalu 
aasaanerani aalalluariaramik ukiussamut ernumajunnaartutut misigilerput. Suut iluatinnarsinnaasut tamaasa katersorpaat, allaat ulannerusat sorlaannik quperluusarpassuarnik katersipput. 
Eqaluit majornissaat missiliornarsimmat umiat marlunngorlugit tuttunniaatigalutik Inuarullikkanut aallaarput. Kingittup eqqaa kangisissorlu aavarfigisaraluarlugit piisatsilluinnaramikkik ullut ilaanni Aneeraq 
siunnersuivoq nukappiaqqat annerit sisamat ilagalugit 
Nassuttuumut itivinniarluni. Aaffasissatik piareersarneqarluareermata taamak aallaqaat. 
Ullorpaalussuunngitsut mulugamik arlariissuarnik 
nammaalersorlutik tikiupput ullut arlallit assartorsimasaminnik. Ussuit amersui marluk aamma tikiuppaat. Tikissimatsiaannartut piliatik naammagileramikkik 
Kangerluarsummi illu ukiivissartik ornippaat. 
Aasarsuaq tamaat allanik inussisimanngillat. Taamaammat Aneeqqap naatsorsuutigilerpaa Qulumimiut sumiiffeerussisimassagaatik. 
Ukiarluni apisimalermat nukappiarartaat aqissinik 
ukallinillu tikiussuilerput. Pisaat allatuutigalugit 
alutoreqaat Pikiulinnguami takujuitsungajaagamikkik. 
Unnuit arlaanni qaammatigissoq meerartatik tatsimi pinnguarlutik nuannateruttulersut Aneeqqap arnartani oqaluttuuppai isumaqarluinnarluni Quttoraq Angerlalu 
ajunaarsimanngitsut, kisianni Qulumimiunit toqutaasimasut. Eqqartorpaa Pikiulinnguamit aallajangajalerlutik 
Qulumimiut nunaqarfiat inoqanngitsoq paasisassarsiorfigisimallugu, Saqullu qimatulivissuata killingani 
Angerlap paatai unaavalu avataalu toqqortaasut nassaarisimallugit. Isumaqarnerarpoq Saqu toqutsisuusarsimasoq. Oqaluttuutai assortuinatik nanerterujussuaannarput oqarlutillu namminneq aamma taama isumaqarlutik. 
Apinissaa sioqqullugu arnartaat nukappiarartaallu 
paarnarpassuarnik nuniassimapput. Puisiminernik qangatut piliaqanngikkaluarlutik ukiussamut ernumavallaarunnaarput, qimmeqarluaramillu qimmitik isumalluutigilluarpaat. Ningiortannguata Alliap ileqqumisut naasut tamalaarpassuit katersorsimavai. Arnaqatini ikiorsiullugit mitit amerpassuinik qiviulisaliorsimavoq, sulilu puisit amerpassuinik Pikiulinnguamit nassataminnik peqarput. Aammami ukiariartornerani 
nukappiaqqat annerit puisinik pisaqartaannalermata 
isumalluarfigisorujussuanngorpaat. Ingammik Qooqakkut Mikisulullu ataataaruteqqammersut tupinnaannartumik sukalasorsuupput pileritunermillu nangartagassaanngivillutik. Nukappiararpallallutik kukkussuteqartarneri tamaasa Aneeqqap erngerluni uparuartarpai 
qanorlu iliornissaannik ilitsersuulluartarlugit, kisimimmi isumalluutaasussaajumaarmata sungiusarluarusukkaluaqai.

Ullaat ilaanni taartoq ningiortannguat Alliaq anisimariarluni iserlunilu Aneeqqamut oqarpoq: "Qilalugarsuit pulasimaaqaat, anersaartorpalussuat tusaavara!" 
Aneeraq pileritsattorlu Qooqa Mikisulullu Aneeqqallu ernera angajulleq Inequnaaluk nangagassaajunnaarlutik avalaqataanialerput. Aneeqqap oqaluuppai tusarliinaveersaarlutik malerusaaginnassagaanni naalikkaluaruni anguigarniartoriumaaramigit. Oqaluuppai: "Nukilissuanngoreeraluarpusi, kisianni qilalugarsuit sakkortusaqigamik pinerliuallakkussi ajunaarutigiinnaqinavasi. 
Ineriartorassi aappaaguluunniit immaqa qilalukkereqatigisalissavassinga. Naalikkaluaruma tassa piumasannguassinnik 
anguigarniarsariumaarparsi!" 
Ilassani ilitsersuulluariarlugit Aneeqqap avalaqatigai. Qilalukkat nerrittorsuit Aneeqqap tikikkamigit anginersiuinnarlugit naaleqaaq. Avataq iseriarmat qilalukkat kalerrillutik silammut aallartermata sukorsit pilerisunnermit aallarsimaaraluartut Aneeqqap torlulaarpai: "Ilarsui ilaginnaannarlugit naalitarsuara anguigarniarsariniarsiuk. Pulareeramik pulasalissajunnarsipput!" Naalallutik naalitarsua anguigartoramikku sivitsunngitsoq toqoqaat. Tikiummassuk aatsaat taamak kangerluarsummiut nuannaarput mattammut qiisagisaminnut aliannaarlutik. 
Ukiaq taanna sukorsertani ikiorsiullugit Aneeraq arfinilinnik qilalugallarmat qujamasoqaat. 
Aneeraq qilalugarniartigisarlugu ukiune marlunni 
Kangerluarsummi ukiipput. Sukorsertaat nukkassarlutik sungiusartuarsimasut piukkunnartorsuanngoreeramik 
pingajussaanik ukiinerminni qilalugarniaqataasussaammata Aneeqqap naleqquttunik pisatsiorpai. 
Kangerluarsummi pingajussaanik ukiisussanngoramik aatsaat taama isumalluartigaat. Sukorsertaat pisaqartartorsuanngoreersimapput, nukarliunerusortaallu qajartuumasukasinngoreersimapput. 
Ukiakkut qilalukkat siullermeerlutik Kangerluarsummut pulammata avalaffigaat ukuullutik: Aneeraq, 
erninilu angajulliit marluk Inequnaaluk Akullerlu, 
Qooqa Mikisulullu. Mikisuluup nukaa Saamik nukkilisitsisimalluni iluamik qajartorsinnaanngikkaluarluni 
Aneeqqap nukarlequtaa Seeqqoq ilagalugu avalaqataavoq 
- asuli nuannariinnarlugu naalittoqassappat anguiarniartussamaataallutik. Ukiut taakku ingerlanerini 
nukappiaqqat tamarmik sapinngisaminnik nukinissarsimapput, sungiusaasuata Aneeqqap tupigilluinnarpai sukalalluinnassusii. Sunilluunniit merserisaqaratik angalaqataasarlutillu piniaqataasarput. 
Qilalukkat avalaffigigamikkik Aneeqqap oqaluussimavai 
naalikkuni allamut ingerlassanngimmata avammut inerartaaniaraluaqqullugit. Arlalissuit tikinniariarlugit 
Aneeraq siluttorlu sukorsertai annerit noqissinnaajunnaaramik unaarsiinnaqaat. Ataatsikkungajalluinnaq naakkiarput. Avataartiteramik! Sunaaffa Akulleq nukarlersaat naakkiarnissaminut nangaasoorluni naakkianngitsoortoq! Qilalukkat silammut aallallartullu Aneeqqap erni Akulleq naakkiarsimanngitsoq paaseriaramiuk oqarfigaa mianersorluinnarluni inerartaaqqullugu nammineq sanillersimaassagamiuk. Ilatillu toqusaaniaannaqqoriarlugit marluullutik parrutiinnaq silammut aallarterput. 
Paarluaqalutik silavarteruttulersut tallimarsuit 
isortartallit Akulliup siuninnguatigut allikaapput. 
Aappassaanik anersaartullu Akulliup isortaq naalippaa 
avataarlunilu. Angutaa nuannaajummernermit nillerami! 
Inerartatsiaannaq Aneeqqap anguigarpaa. Pueqqikkami 
perpiarunnaartoq naaliuttuata alligarpaa, tassalu pisareqaat! 
Eqqaanni pisuatsiaapput: Inequnaaluk, Qooqa, Mikisuluk 
Saamillu Seqqorlu avatartalinnik malersuisut - 
ippullugu parrukkaluarnermit! Akulliup pernartaa avatartalerlugu qimaannariarlugu Aneeqqakkut Akullerlu 
toqusaaqataalerput. Allat toqoreeraluarlugit Qooqap 
naalittaa sanersuttoorsuaq paamaarutigivissoqaat uummartunaarlugu piuminaalliortikkamikku. Kiisaana ittunnguata 
Aneeqqap torrallavillugu toqukasillaraa! 
Ulloq taanna ukiap ullua Kangerluarsummi puigugassaanngilaq. Qilalukkat tallimarsuit tulaappaat - 
sukorsertaat sisamat tamarmik ataatsikkut qilalukkanik 
pernarlutik! Ningiortaasut Alliaq Paakkalu qutsaserallaripput ernuttaminnik Mikisulummik Qooqamillu 
pernartoorlutik. 
Sikunissaata tungaanut qilalukkerisarnerminni Mikisuluup nukaa Saamik aamma isortamik pernartikkallarujaat. 
Nukappissat nukarlersaat Seeqqoq naalinniarluni noqarluinnarsimagaluartoq angutaata inertigaralugu naalerianngitsoortippaa oqaluulluguli ukiaqqilerpat qilalugarniaqataasalissasoq. Soorlu tassuuguinnaq! Kangerluarsummiut misigilerput qilalukkanik arlalissuarnik ukiumut 
pissamaateqalerlutik sukorsertatik ataatsikkut piniarluartorsuanngoreersut iluaqutsiullugit. Aatsaat taamak 
Qooqakkut nukinissalerput! 
Aasimmiaasiit inussinatik ukiorsioramik illuanut saassimaleriikatalluni qaammartaartorsuanngortoq Aneeqqap 
sukorsertatik sisamat ilaliullugit Nassuttuumukaappai 
piniariarlutik ullut arlallit muluniarlutik. Mikisuluup nukarsua Saamik ilaasussaagaluarluni ippassaaniummat nukinissarlutik noqquteruttulerlutik 
nujaartoorsimavoq, anniaramilu qimataasimavoq Seeqqoq 
kisiat anguteqasiullugu. 
Piniariartortatik aallarsimalersut ullut arlaanni 
ualigaa qimussit pingasut avannaminnit ornikkaatik 
takulerpaat. Kikkuussappammitaava? Tikiutileriallartut Qulumimiorsuit, Saqu Inukkarlu Kaatua pingatsiullugu. 
Saamikkuk Seeqqorlu misigilerput ersiummersorujussuullutik. 
Annukujuttuinnarsuullutik isermata qilalugaminersuarnik nerleqqaariarlugit ningiunnguataasiit Alliap 
ajunngisaarnermit tuttuminernik panertunik nerlerpai. 
Taakku takugaluarlugit Saqu kamattorsuanngorpoq 
oqarlunilu: "Taannaqa qangali tuttunniartarfipput suerussimavoq - sunaaffa tamaanga nunasillusi piniartakkavut nungussimagisi! Naak Aneeraq?" 
"Sukorsertavut ilaliullugit Nassuttuumukarami!" 
Alliap akivaa. 
Ulloq taanna kangerluarsummiunnguakasiit annilaarsimaannaq unnusserput. Tikeraat nereriiginnarlutik oqaqqinnatillu innaammata innaannarput. Mersernarpallaaqimmata innalerluni Seeqqoq arnaata ungamminut pisippaa 
uluni akitsimi ataanut ilillugu, Saamiullu arnaa pinngitsuusaarluni aamma taamaasiorpoq. 
Aqaguani ullorulersorlu Saqu uniffeeruppoq - anillaruni isillaruni! Isumassaarussimagunarpoq Nassuttuumut Aneeqqakkut malissanerlugit imaluunniit uninngaannassanerluni. Nalunngilaa ajoquserniassagunigit tamatumuuna terlinganeersinnaanagit - akiuuterujussuartariaqassallutilli. Ullup-qeqqata missarileraa aneersinnarluni iserami - sunaaffa kangerluarsummiut quiisa 
imaannik misissuisimasoq - kataap iluatunginnguanut 
qeqqippoq angallassuani atereersimallugit. Taavalu illup inui siallugit qimerlooriarlugit oqalulerpoq: 
"Misigilerpunga ajorsaateqarata Qulumini inuulluta. Ilissili Pikiulinnguamut pigassi piniagassatsinnik 
ingiarneqartalerpugut, maannalu Kangerluarsummut 
pillusi tuttunniartarfivut aserorsimavasi. Maanna isertuarunnaarlunga oqaatigiinnarlara angutitakasiisi - 
siullermik Quttoraq kingornalu Angerla - terlinganeerlugit uanga nammineq toqussimagakkit una talera nukittooq atorlugu!" Taamalu oqarluni talersuani 
talerpilleq qullarpaa, nangipporlu: "Piumagaluaruma 
piniartersi Aneeraq maleriarlugu taakkutorluinnaq pisinnaagaluarpara, maannali inuutikkallassavara inuusuttasi 
iluaqutigilerussigik qaararlugit nungusarumaarakkit. Naammatsillunga piliassinnik tigusiinnarallassaanga!" 
Taama oqarlunilu animmat ilaasa malippaat. Anisullu illorujussuarmiut tamarmik aniapput. Aneriallartut Mikisuluup ukiarmi qilalugartarsuata kingornatungersua sarpittalik taavaana quimit annisillaraa! Inerterniassagaanni qiammiartuutigaluni Saamiup angajumi pisarsuata sarpii tigugaluarpai. Saqup saapiloorlugu 
oqarfigaa: "Ataatakasiit Pikiulersuup avannaani qamasoq 
terlinganeerlugu anguikkannik uannga naalikkakku, 
illit aamma taamatut pineqarusuppit?" Saamik ersitsalluni arnami tungaanut aallartorlu qimmia qernersuaq pasitsassimalluni nikueruttortoq Saqup naalippaa uummaterorlugu. Qimmeq tukkarsutsiaannarluni 
aaverluni toquvoq. Anguigarsuani amugamiuk qiviaqqinnanilu ilani oqarfigai: "Innimiginagit piliaannik 
naammatsillusi usilersorniaritsi!" Ilai aalalluanngivillutik naalagarsiornertik piinnarlugu nassatassarsipput 
Saqu naammatsivilluni usilersortoq! Naqitarillaramik 
qiviaqqinnatillu avannamut aallartullu Saamik ugguatsalluni qissasertorlu arnartaasa ilaaginnarpaat. 
Kingorna angalasortatik tikimmata isertuarunnaarlutik pisimasunik oqaluttuuppaat. Qooqakkut Mikisuluullu aatsaat iluamik uppernarsillugu paasivaat ataatatik Saqumit toqutaasimasut. Taannalu aallarniutigalugu sukasarnersuaq aatsaat taamak tamaviaarutilerpaat. 
Nukkassarnerinnaq pinngilaat, aammali milloornermik illusariarnermillu sungiusarput uniortussaanngingajavillutik naakkiakkaminnillu uniortussaajunnaavillutik. 
Taamani pissusiusut malillugit Mikisuluk Qooqalu 
ataatamik toqutaanerinut akiniussisussanngorput. Saqu 
oqareersimammat qaararlutik nungusarusaarniarlutik 
sungiusarnertik aatsaat iluamik ilungersuutilerpaat. Ilaanni 
sungiusarlutik uniimigaangamik kiisa Mikisuluup Qooqa 
tuaversortalerpaa Saqu akiniagassartik qimaatinnagu akiniarumallugu. Qooqa akiinnartarpoq: "Aatsaat piukkunnarsaleruttorpugut, suli timivut ineriartorput. Timima inerinnera naammagilerukku kalerrikkumaarpagit. Nunarsuarput angeqaaq, Saqu sumulluunniit qimaagaluarpat inuutilluta ujartuassavarput!" Tassami qimaanissaa aappaatigut 
ilimagilersimavaat taamani piliat ilaannik aallarussimmalli takkuteqqinnissaanik ilimagisaraluarlugu tusarfeqartinnginnamikku. Sungiusartarnerni taakkunani 
Saamik Seeqqorlu ilungersorluinnartarput Saqumut ersiornersuartik puigorneq saperamikku. 
Ukiuni tullerni Kangerluarsummi ukiisarnerminni malunnartumik piniagassarliuleriartorput. 
Inuarullikkanut eqalunniaraluaramik qanganit peqqaluttorput. Aataartaat qanganit ikinnerupput tallimaannarnillu qilalugarsimallutik. Ammassiarpassuatik 
kisingajaasa isumalluutigaat. 
Upernassariartulersorlu piniagassarliornermit piliatik kisingajaasa inuussutigilerpaat. Taamaammat piniagassarliorneq iluatsillugu Mikisuluk Qooqalu isumaqatigeereersimapput Qulumimiut takkullutik piliaminnik tigusinialeraluarpata akiuunniarlutik - massakkummi 
qunusinnaajunnaaramik. 
Unnuit arlaanni ulluummat angalagaluartik angiluttorsimallutik nerereeriaramik Qooqa oqalulerpoq: 
"Nunagiligarput manna maanga peqqaarnitsinnut naleqqiullugu malunnartumik piniagassaarukkiartorpoq 
kangerluugami. Maanna piniarluartukassanngoratta nikanarunnaarsorigattalu nunatoqqatsinnut Pikiulinnguamut 
utissanngikkutta immaqa qeqertat angisuut avalliit arlaannut 
misiliilluta ukiiartoraluallarutta. Mikisulullu isumarput taannaagaluarpoq, aammami maani mallerfeqanngitsumik qajartornermik iluamik sungiusarsinnaanngilagut. Tusartarpunga qeqertat avalliit piniagassanik 
anginerusunik toraarseqqajaanarnerusartut. Ilissi utoqqartaasusi qanoq isumaliornerpisi?" 
Taama oqaloreersorlu Aneeraq oqalulerpoq: 
"Aatarsuara oqaluttuartoq tusarsimavara qanga Uummannami Attup avataani ukiisimallutik. Nunagooq taanna pisaqarfigilluaqaat. Ukiullu arfinillit ukiivigereerlugu 
ukiorlulluni sikuusorsuusimavoq sumik imartannguerulluni. Aasaakkaluaraatillu isumaqatigiillutik nunartik qimaannarsimavaat Nattoralimmullu Atanermiittumut nutserlutik. Kisianni eqqartortarpaa aavernik qilalukkanillu ussunnillu ilaanni pisaqarluartarsimallutik. Upernassakkut siku aserortileraangat karrata 
aalarna pisaqarluarfigisarsimavaat. Maanna pisinnaarsuanngorassi ukiiartorlusi misilikkaluarniarussiuk nangartassanngilassi. Kangilernanigooq alannguatungaani kangerloqarpoq qulimigut tasertalimmik imerissorsuarmik. Uummannap Saattuisa eqqaanni aaffanniartarsimapput 
akuttutsikkaangatalu Kitsissunut aaffanniartarsimallutik. Misilikkaluarusukkussiuk nangartassanngilassi!" 
Tassalu Kangerluarsummiut pileritsaannaqaat ammasseqqaariarlutik aasaatilerpatik Attup Uummannaanut 
nunasiartorniarlutik. Aneeqqap oqaluttuussimavai tasamani aamma nataarnalissuusartoq pingaartumik qeqertap 
Maniitsup eqqaani piliariuminartorsuarnik. Uummannap Saattui miterpassuit aamma erniorfigisarpaat qasigiarpassuaqartarlutillu. Qooqakkut nunasiartornissamut pileritsaviinnaqaat - qangami ammassereernissaq erininannguarsi! 
Ammassereerniariaramik silammut aallarput. Attu 
alanngoqqukkiartorlugu Ungallinnguami toqqit ataatsit 
takuleramikkik tulakkiartorfigaat. Tikeriallaraat arnaq 
nukappiararujussuarmik qajartortalereersimasumik ernilik paneqarlunilu nukangasumik ataatsimik. Arnaq 
qianngarmi oqaluttuarpoq angutit pingasut issarsuaq 
tikeraarsimasut ittoralugu Saqumik atilik, angerlaleramillu uini tikeraarsarsimagaat ilagalugulu aallarlutik Quluminigooq najugaqaramik. Uia aallalerami 
aqaguinnaasaq angerlarumalluni nuliaminut oqarsimavoq. Ullorpassuanngortulli pitarutinngimmat upitarilersimavaa naatsorsuutigigamiuk ajunaarsimassasoq. 
Kisimiitissinnaannginnamikkik nalligilerlugit pisataat usiliuteriarlugit umiannguat kalusiullugu Uummannamut ilagaat. Uummannamiilerlutillu Qooqap arnaq taanna uvillarneq nulissiuppaa naatsorsuutigigamiuk uia Saqup 
aamma toqussimassagaa! 
Uummannaq nunataartik alutorilluinnarpaat. Saattunut qissiaramik iluatinnartorpassuarnik qissisimapput. Ilaat 
illuliornerminni atorpaat, ilarpassuili iluarsartuuteqqissaarlugit immikkoortitereerlugillu iliorarpaat. 
Inuusuttorsuit arfinillit Aneeqqap perortilerpai isumannarunnaariartortillugit. Timersornermi nukittuneqqisaannermilu Quttoraagaluap ernersua angajulleq Mikisuluk siuartuusalerpoq, parrunnermilu Qooqa 
angumasassaanani. Mikisuluup timersua kiassarissoq inerikkiartorpoq nakuarsuavittut pissuseqarluni. 
Aneeqqap qungujulalluni isiginnaartarpai arsartillutik Qooqalu tiggutaaraangata - kinami arlaat ajornerusussaq! Nuannaarutigaattaaq nammineq ernini angajulleq Inequnaaluk ineriartorluaqimmat. Ukiuminiinnannguit sungiusaramigit misigilerpoq nallersorluinnaleraanni - allaammi Mikisuluk Qooqalu imminerminit 
nakuunersuanngorunarlutik. 
Uummannap portornata alannguatungaa pujorsertorlu paasisarpaat kianngalernialersoq. Tuillersoriarlutik avalakaasaraat ittortartik ilagalugu anorimut sungiusariat. 
Uummannap karra mallilerluaraangat kaassalisaaqattaaleraraat. Aneeqqap ilitsersuussinera malillugu Qooqakkut Mikisulullu peqqaataani paamminnik aquuserlutik kaassalisaraluaramik naggataatigut paassuatik pukusumminni sannikartillugit tingerlaasiullugit kaassalisalerput kaassalilluarnartuatsiaammat. Ittortannguat 
Aneeraq qungujuummertaraaq periaaseq taamaattoq namminerluunniit kussagigamiuk. Taamaammat Qooqa Mikisulullu Inequnaalullu ilaginnarlugit nukarliunerusortaat kisiisa sungiusagarilerpai. 
Taasarialimmik annertuumik pisimasoqanngitsoq illuanut saaginnaqqaq. Upernassalersorlu Uummannap karratigut siku aalaneqalermat angorsortorsuanngorput. Qilalugarsuit avannamukaat naaliffigillattaalerpaat. Sikup ikersisimanersuani tassani piniartaruttulerlutik 
ittortannguat Aneeraq qernertarsuarmut naalikkaluarluni nusuttaalluni kinnguinnaqaaq. Qimugutitittoq parrukkamikku Mikisuluup qaninnerugamiuk tikillugu makitikkaalu Qooqa annguppoq. Ipereersimasutut isikkoqaraluariarluni aani suppullugu anersaarmat iluaallatseqaat 
annaakkamikku. Tamatuma kingorna Aneeraq qiterminik 
anniartalerluni angalalluarunnaarpoq. 
Natserpassuit nalliusimaartut qatsussimaannalerlugit 
siku aserorteruttulersoq aaversuit nalliutiinnaqaat. 
Uummannarmiut aaffattartorsuanngorput. Aneeraq angalarpiarunnaarluni saaqqusiortunngorpoq. Qooqap qissiarsua saviminertalissuaq Aneeqqap tuukkiaraa tuttup nassuinik saanertalerlugu - tassami Qooqap tuttut nassui tuukkariumasarmagit qupiaannersiugaralugit. Qooqa 
pingasunik tuukkartaarallarluni aatsaat iluamik angumalerpoq. 
Upernassaateruttoraatik ullut arlaanni alianaassuaq 
Uummannap Saattuisa avannaanni avataannarsuanni sikutarsuarni aaffanniarput ittortannguartik Aneeraq ilaliullugu. Qassimasorsuit pisaqarfigisallarsinnarlugit 
kalitassatik naammagileramikkik timmut aallarput isumaqatigeereerlutik Saattumi pilanniarlutik. Amajut, Qooqap ernissaa, ilageriaramikku qaannat arfineq pingasuullutik kalittorsuullutik timmukalerput alianaassuup qeqqani. Saattut pallikkiartulerlugit tupatsinneqarput nipimik tusaasaqaleramik. Utoqqartannguat Aneeraq torlulaarpoq: "Aaversuup piaraarsersimasup saassunnialerpaatigut. Tamakku ulorianartorujussuupput. Kalitasi katatsiinnariarlugit Saattunut angumeqqunniarsariinnarniarta!" 
Utoqqartarigamikku naalallugu kalitatik katatseruttoraat aaversuaq avannaatigut puivoq nillersariarlunilu aallarterluni manorsuanit qapukkamiliuna! Qaannat qimarrattorsuanngorput tusaasartik amiilaaralugu. Aaveq aqqaamaguni puisaraaq qanilliallassimalluni! 
Mikisuluup Qooqallu nalunngikkaluarpaat namminneq 
inorsartissinnaalluarlugu, kisianni nukarliunerusortatik naloqquppaat. Aarfip saassussisup angujartuinnaleraatik - sukorsertatimmi qimannaveersaaramikkik - oqartussaarullutik qimaarsuataarput. Aarimmi kingornatungikanniannit qiasuarpallak tutsiuppoq, tassa Amajut Seeqqorlu Saamillu qasusooriartulersut! 
Qajaaqqat kingullinngulersut nipaat tusaqqoornarsisorlu Qooqap ittortannguartik qanoq iliuuseqarnissaanik utaqqisimagaluarlugu oqaaseqanngilluinnarmat uteriallaataa assumut sanguterpoq sukorsertamik aarfillu saassussisup tungaanut. Aaversuaq qanillilluinnarsimavoq - ilami puillunilu Qooqa takugamiuk aatsaat taamak tungaanut aallarsarpoq. Qooqap akillugu aallarsarfigaa! Tamatuma nalaani Mikisuluk sunaaffa Qooqap 
tungaanut saareersimavoq. Qooqap qajaaqqat saneqqutiinnariarlugit aarfip qalaliarna kisiat alartaasileraa siornatigut puivoq. Tungiminut aallarsartorlu talerpiatungikannerminut iluarsartuuteriarlugu naakkiarpaa. Unaarsua 
tuttorlu aaversuaq taamak tammakarpoq. Taava Qooqa 
avataarpoq naalissorivikkamiuk. Avataaruttortoq Aneeqqap nipaa ilisarnarsivilluni tutsiuppoq: "Qimatserasuariaruk! Illit pinngikkunisit avattat saassutissavaa. Avattat nigortipallanniaruk!" 
Utoqqartarigamikku naalallugu Qooqap avattani nigorpaa, kisianni tuaviorani. Mikisulukkut Aneerarlu qanilligamik Aneeqqap naalakkiineratigut avissaarlutik piareerluinnarlutik unipput. Unittullu Qooqap avataa napparatarpoq nalunarani attatalik, kisianni unaava nillikanngitsoormat tupigaat. Qooqap avatsi aallarfigigaluaraa 
Aneeraq suangagami: "Aarfit ilarsui toqusuusaartartorsuupput, immaqaasiit ikilerteriarami qumarluni saassutassaminik utaqqiinnartorsuuvoq. Uatsi, tikinngikkallaak, 
pueqqinnissaa naatsorsoqqaarallartigu avataq nakkutigilluaannarlugu. Aleq qasukkaruni avataq napajunnaassaaq, tassalu aaveq puiartulissaaq saassutassarsiorluni!" 
Avataq nakkutigalugu suli utaqqiniartut sukorsertaat 
qimaasimagaluartut Inequnaaluk ittuliullugu uterlutik 
tikiupput. Avataq nakkutigigaluarlugu nikinneq ajorluinnarmat Qooqa tamarmik tusaasassaannik oqarpoq: 
"Assoruummerlunga naakkiarakku itigassasimagunanngilara, atagu avatara tikikkaluaannassaqaara - taama aqqaammartutiginavianngilaq!" 
Akissutissamik utaqqinani avatsi tikeriarlugu alini 
amualeraalu Aneeraq oqarpallappoq: "Ersernissaa sissuerluassavat! Aaveq qappangaguni toqunganani saassusseriaannaassaaq. Mianersoqqissaarlutit amuarniaruk! 
Mikisulullu anguikkavut piareersimassavavut!" 
Qaannat sillimalluinnarlutik qanippallaaratik uninngaannalersut Qooqap amuagarsuani qanillisillugulu 
ilani saallugit qungujoriarluni pilerpoq: 
"Kiisami naalilluarsimasukassaagunarpara!" 
Aaveq nuisikkaalu ilaasa tamarmik kapussivaat. Alla 
isiginngilaat unaavata isoqussua aarfip tuiani nuisasoq! 
Tungiminut aallarsaruttortoq assaqqorsua eqqorlugu naalissimavaa saarna kittorariarlugu uummataa aqqusaarlugu qaperangasumik, kuutsiata saamilliup kingornatunginnguatigut tuukkarsua anillalluni! Tassalu unaavata nillikanngitsoorutigisimasaa! Soorunami aaversuaq 
ataasiisimaqiliuk! Ittunnguat qungujulaaramiliuna! Tuukkarsua unaavalu piigassaanngimmata tassaniitiinnarlugit kaliinnartussanngorpaat. 
Qimaaleramik kalitatik avataasiinnarlugit peersimasatik aariarlugit Qooqap pisarsua ilaliuteriarlugu nusukaqatigiillutik Saattunut timmukarusaalerput nikallungataqaratik. Sukorsertaasa ersiornersuartik tikiumisaartillugu illaatigiinnalerpaat. 
Saattunut tulakkamik Qooqap pisarsua siulliullugu amugaluarlugulu sukorsit qungujularusaaginnalerput. 
Aneeqqap pilerpai: "Naalittumik itigajanngitsumik takunnguarujugut!" 
Pilaruttulerlutik Qooqap eqqaavaa ippassaaniummat 
panissaannguani niviarsiararlu panissani Amajup najaa. 
Taava oqarpoq: 
"Suli sapersukasiullunga ataataga tikinngitsoormat ajoqisoq. Qanoq pisimanera paasillugu aalajangersimavunga inoqatinnut kimulluunniit angutaasersumut akisinnaalerumallunga. Panissaannguara panissannguaralu arnaannannguit eqqaariarlugit uku nukappiatsiarsuit aavermut inuartaritikkusukkunnaarlugit naakkiarsimavunga. Isumalioqqaarsimagaluarpunga kigaallassaatissaannaanik attatsiuserniarlugu, ukuli ersiortunnguakasiit eqqaariarakkit talikassaga nukittuallassimagunarpoq." 
Qooqap tuukkarsuani peeramiuk misissuataariarlugu 
oqarpoq: "Assaqquata saarnanut tunnerminit qupilaarsimagaluarluni tuttup nassugimmani attassimasukulassuuaa!" 
Tamarmik isiginnaarpaat tuukkarsuata saanertaa qupilaarsimagaluartoq - ilami aarfip saarni taama mattutigisorsuit killorsimagamigit. 
Tamatuma kingorna Qooqap naalittarsua taanna eqqartorneqartuartarpoq - naalittup nukittusimassusersua tupigusuutigineqarluni. Tusaatilluni eqqartorneqaleraangat Qooqa oqaannartarpoq: 
"Uanga kisermaakasiullunga allisarama nukappiatsiarsuit iluatigilerlugit naakkiarama!" 
Uummannami ukiut pingasut ukeeqqipput annertuumik oqaluttuassartaqanngitsumik. Panissami saniatigut Qooqa 
marlunnguanik paneqalersimavoq Mikisulullu nuliaqalersimalluni. Ittunnguartik Aneeraq angalarpiarunnaartoq sanasuliutiinnarlugu Qooqakkut sukorsertatik 
ilanngullugit qaannat arfineq marluulersut piniartaalluaqimmata Uummannarmiut ajorsaateqanngillat. Aneeqqap oqarfigisarpai pisataminnik sunilluunniit aaqqittariaqartoqalerunik imminut tunniuttaqqullugit, tassami 
pisattat ajoqutillit sannarlutalluunniit ajunaarnermut patsisaasinnaasarmata. Oqaluffigiinnarnagit Aneeqqap nammineerluni saaqqutaat pisataallu misissugariuartarpai. 
Unnuit ilaanni isersimaaleriaramik Mikisuluk pilerpoq: 
"Piniagassarsuit angisuut aasiit nalliukkumaarput. Aneeraq, pisinnaaguit qajannaatsunik anguikkiortigut - 
maanna atukkatsinnit suanganerusunik! Qissuup aappaluttorsuup ikani avannannguatsinni siornali qaqitatta 
panernera naammalerunnarsivoq!" 
Aneeraq akuersaarluinnarpoq-aasiit anguikkiorumallugit. 
Mikisuluk taama oqarpoq peqquteqarluni. Ataatamik 
Saqumit toqutaasimanera uppernarsilluaramikkilli 
Mikisuluup Qooqa kajumissaartualersimavaa nukissuatik 
naammalereermata Qulumimiunut akiniaajartoqatigiumallugu. Kisianni manna tikillugu Qooqa akuersaartarsimanngilaq. Ersinermit pinngilaq, Mikisululli oqaluuttarpaa 
nangamallugu isumaqarami taama akiniaqattaanneq sinerissami atorneqartartoq ingerlaannassappat tamatuma 
kinguneriinnassagaa kinguaariippassuit eqqissiveqaratik imminnut nungusaaterusaarnerat. Ileqqoq tamanna qanoq 
iliorluni unitsinneqarsinnaanersoq Qooqap isumaliutigisaqaa. Soorunami Mikisuluk isumaqatigilluinnarpaa ataatamik pisuussuteqanngivissut toqutaaneri ilaginnaannartariaqanngilluinnartut. Qanoq ittumilluunniit akiniarneqartariaqarput - kisianni Qooqa aalajangereersimavoq Saqup toqutsineratut ittumik akiniaaniarani, inuulli terlisiuilluni toqutsisimasup pinngitsoorani misigisassaanik akiniaaniarluni. Isumaqarluinnarpoq angunni terliorneqarani angutaaserfigineqarsimagaluaruni ajorsartitaanavianngikkaluartoq. 
Ukiut taakku ingerlanerini Mikisuluk eqqissiveerukkiartuinnarsimavoq. Oqaatsit uku qassinimmitaava Qooqamut anittarpai: "Saqu, pisinnaanngikkallaratta ataatatsinnik toqutsisimasoq akiniarneqarnani kiisa mannarsuaq anguaa. Isumaqalerunnarsivoq akiniaanissamut 
qunusugut. Tassa angummut piniartumut tusassallugu 
nikanarnerpaaq oqaaseq una: Qunutooq. Akiniaanngitsooratta qunutuutut iliorpugut. Saqupiluup tamassa illaatigisarunnarsimavaatigut Pikiulinnguamit nuukkatta Kangerluarsummullu nunasilluta, tassaniittugullu piliatsinnik arsaarluta, sioorasaarsimallutalu qaararluta nungusarusaarumalluta. Qooqa, illit piumanngiinnaruit 
uanga noqiinnarsinnaajunnaarpunga - sussa kisimiillungaluunniit akiniaajartorumaarpunga." 
Taama oqalukkaangat Qooqa akisaraaq: "Mikisuluk, 
ilumoorputit. Maannakkorpiaq uannit nukittunerugunarputit, kisianni qajartorlunga sukkassutsikkut suli inorparma. Angumasinnaalerumma akiniaajartoqatigiumaarpakkit, kisianni sakkut atorlugit toqutsinata, nukivulli 
sukkassuserpullu atorlugit akiniaassaagut!" 
Inussiuittaruttorlutik aasaq taanna umiat marlunnik piniartortallit naammattoorpaat taqqavunga kujataatungaanut nataarnarniartunngooq. Ingiaqatiginiarlugit pileritsariamik nunaminnut Uummannamut aqqusaaqquaat. 
Umiat taakku Aasiaat Maniitsuannit pisut unnussiuaaqatigalugit oqaluttualerput kujammukarlutik Qulumini 
unnuisimallutik. Oqaluttuarput Qulumini ittortaasup 
Saqup apersorsimagaluaraatik Aneeqqakkunnik Kangerluarsummi ukiinikunik tusaamasaqarsoralutik - periarfeerussigamikkinngooq! Saqu isumaqarnerarsimavoq 
avannamut qimaasimanngikkunik qavunga kujammut qimaasimassasut. Sunali pillugu inunnik taakkuninnga qimaasimasorisaminik taama paasinnikkusutsiginersoq 
umiat inuttaasa iluamik paatsivigisimmangilaat. 
Unnuk taanna Mikisuluup isimmimmani Qooqa anivoq. 
Anisorlu Mikisuluup oqarfigaa: "Tassa paasivavut suli 
Qulumini najugaqartut. Uanga allamukarnanga qamaariniarpakka!" 
Qooqa pilerpoq: "Soorunami qimassinnaanngilagit, kisianni 
isumaqartarpunga anguteqatini marluk toqutsiniarnermut soqutigisaqanngitsut pinngitsaalillugit ilagisarai. Akiniaaniassagutta Saqu akiniartariaqarparput, ilai 
ilaginnarlugit, aatsaalli immitsinnut illersortariaqalerutta ilai tapussinnaassavavut." 
Aqaguani ilatik pikilereeraluartut Qooqakkut nalunaarput aallaqataanngiinnarallassallutik. Umiat qinnuigaat 
avannamukalerunik nunaqarfitsik aqqusaaqqullugu 
ilisimalereermassuk. Uummannarmiut inussiarnersaarpallaaqimmata umiat neriorsuipput angerlariartulerunik aqqusaarumallutik. 
Qasigiaqqat naleqquteruttornerata nalaani Uummannarmiut 
tamarmiullutik Saattut eqqaannut piniariarput. Utoqqartannguat Aneeraq sukorsinut ittuliulluni Saattuni qasigiarniartussaavoq. Qooqakkut avannarparterlutik 
angisoortallaramik kalittorsuullutik Saattunut tulakkiartorput. Arlalissuarnik pisaqarsimatillutik ileqqortik atorlugu Saattuni pilariarlugit umiamik aasussaavaat. Saattuni pilattorsuanngorput Aneeraq illinnarnersiuinnarluni saattuliortuliullugu. 
Pillateruttulersut sukorsertaat Amajut Seeqqorlu 
oqalulerput Saattut kangilernatungaat qasigiaraqarsoralugu alakkarterumallugu. Qaannakkut isumannarunnaarnikuummata alianaatsorsuummallu akueriinnarpaat. Qajakasiit taakku nuannaap ataani niperujoortuannguarlutik taamak aallarput. 
Suli mulusut pilatatik inerpaat. Saamikkut Akullerlu umiaasortillugit Uummannamukartissimavaat. Sukorsertatik mulugilerlugit takuniarnissaat eqqartortaleraallu 
nuunnguamit nuileriallartut qiarpalussuaq kisimiliuna! 
Aallaramik taamak nuannaartigigamik tikileriallartut 
sussapalaarsuarmitaava! 
Annilaarlutik sissamut arpaliuppaat. Tulallutillu 
oqaluttuarput qasigiarartannguatik marluk qajarsuup 
tigullugit aallarukkai unaarsuarminillu uloriasaarmatik annilaangakutsoorsimallutik. Seeqqoq qianngarmi oqaluttuarpoq Saquusoq unnerlugu - Kangerlussummimi takusimagamiuk. Qajarsuaq taanna Nunarsuup tungaanut aallartoq oqaatigaat - sumi nunaqartut apersoqqaariarlugit. Uummannami nunaqartumik unnermata 
arritaqarani aallartoq oqaatigaat. 
Taama tusaraluarlutik oqartoqaratillu Mikisuluk 
Qooqalu Inequnaalullu qajarpaluutiinnarput. Alianaatsorsuummat akuilitsiinnariarlutik soorlu attunngikkaat qaannaminnut ikiteriikatapput. Ittortik Aneeraq sukorsillu annilaarsimanermit qanoq iliorianngitsut qimaannarlugit Qooqakkut naligiiginnaasarsuit pingasut aallarterput erngerluni Mikisuluk siuareerluni. Takugaluarpaat 
umiat ikaarlutik qanillilluinnartut, kalerrisassallugilluunniit piffissaqanngillat qimatamik oqaluttuukkumaarmatigik - pisariaqassappammi tappavungarsuaq 
Qulumit tungaannut malinnittariaqassapput. Kangimut saqiseramik Saattut kangilernat nallerlugulu erseqqissumik takuaat qajaq Nunarsuup tungaanut ingerlasoq. 
Aatsaat iluamik aallarsarput! 
Erserluaruttoraanni qajarsuaq nalunaallivilluni 
kingumut qiviarpoq. Isigitsiariarluni aallarsaqaaq. 
Taamaasimmat aatsaat iluamik Qooqa aallarsarpoq. 
"Inortortariaqanngilarput!" Taama torlulaarlunilu Qooqa ilani siulliumaartillugit manna tikillugu ingerlasimasoq tamaviat aallarsarpoq. Kinguata usuusaanit 
imaq qutsiartorsuakkut tissalulersimavoq. 
Mikisuluk Inequnaalummit siulliunerulaarluni 
ingerlarsortoq Qooqap qaangeriartulerlugulu misigaaq 
oqarluni: "Tassa kiisami piffisanngorpoq!" Taamalu 
oqarluni Mikisuluk qumaallugu aallaruttortoq saneqquppaa. Misigaaq qajarsuaq qimaagaluaqisoq angujartortorujussuullugu! 
Umiat Saattunut tulalersut takuaat qaannat pingasut sukkaqalutik kangimuinnaq aallartut. Tulanniariarlutik 
susut paasigaluarlugillu Saamik, Kangerluarsummi 
Saqumit ersiortitaarujussuarsimasoq, summittuinnanngoreerluni ikiterpoq. Aallartorlu sukorsertaat quarsaarnersuarminnik qaangiisimasut ikiteramik Saamik 
malillugu sukaatereerlugu avalassaartut Aneeqqap torlulaariaraluarpai - qangali tarrereerput! 
Saqu angujartortilerami kingumut qiviartuarluni 
tamaviaaraluarsimasoq Qooqap angugaluttualeqimmani qimaaniaqaluni misigaaq timini tamarmi quinarujuttuinnanngorluni nukillaalersoq - soorlumi meqquterpassuarnik akussamigut kaporneqarluni! Peqqissimiummernerujussuup tikikkaluarpaa piniartoqatinnguani pisuussuteqanngitsut sinngagiinnarlugit toquttarsimagamigit 
- kingusinaareerporli. Malugereersimavaa qajaq imminut tullinngorluni malinnittoq qajarsuarnik allanik marlunnik kinguninnguamini malitseqartoq. Qimaaniaqqinnissaq iluaqutaajunnaareerpoq taamaammat Saqu paatini tiguinnarlugit uniinnarpoq sakkumik 
atuiniartutut malunnaateqarani. 
Saqu kaassalilluni sangujartuaaginnalersoq Qooqap 
ingerlanersuani aalassatsinngivillugu tikisartorpaa. 
Qularinngivippaa sakkumik atuinialissagaluarpat nammineq 
periataallaqqissutsini ajugaajumaartoq - taamaammat 
ingerlarsoraluaqaluni isigeqqissaarpaa qisuariaallassagaluarpat piareerluinnarniarluni. 
Qooqap tikilermani Saqu suli qisuarianngisinnarpoq 
- sunaaffa annilaarsimanermit uunarsilluni nukillaarami paatini tigullugit kinngunaveersaaginnartoq! Ilalumi 
malitsini annilaanganarunarmata - nakuarsuit pingasut 
qajarsuillu sukkalluinnartut! Saqup qajaa sannikakannersimaluni inuttarsua suli qisuarianngitsoq Qooqap 
tikileramiuk saamimminik uteriallaataa paassui kalluarpai erngerlugit sapangisillugit. Taamaasillunilu 
talerpimminik masiatigut naqippaa siorsua tamaat erngerlugu immap iluanut pisereerlugu - qajaata kingorsua napparluni! Inuttarsua uunarsisimagami nikinngissaqqaartoq sakkui nutsukkamigit avammut miloriussorpai. 
Saqu akuilisaqannginnami immersilluni pukkiliartulereersoq 
Mikisuluk annguppoq. Tikiutillaataa sakkumik pinnagu paamminik siluguteruttoraa Qooqap suanngappaa: "Attunngilluinnaruk! Kinguata taqqaasigut avatartalerasuaruk! Nunamut pissuteqqaarlugu naammatsivilluta pillassavarput!" 
Taamalu oqartoq Inequnaaluk aappaluttuinnaalluni tikiuppoq. "Avatarserniaruk, kivisorajussuanngorpoq!" 
Qooqap Inequnaaluk suanngappaa. Aalaniarami Inequnaaluup 
avatarserpaa. Saqu ikiarsiinnartutut ilersoq marlunnik 
avatarserlugu Nunarsuarmut timmukaappaat. 
Sissamut tulaanniariarlugu Mikisuluk qangali niuteriikatappoq - soorlu attunngikkaa! Nioruttortut imarpallammat aammaana Saamik tulareersoq kiammik kuuttuinnaalluni! Qaannat pingasut aamma sukkaagisassaanatik 
timmukarput, Akulleq, Seeqqoq Amajullu. 
Ilani kamassimaruttormata Qooqa ilungersorluinnalerpoq Saqu pinerlineqanngikkallaqqullugu. Aalajangersimavoq angunni Angerla Mikisulukkullu angutaat 
Quttoraq inummit taassuminnga toqutaasimanersut uppernarseqqaarniarlugit. Ilami saassunniinnavikkaluaraat, allaammi Saamiup niuniariarluni tillullaraalu, peerseriarlugu Qooqakkut Mikisuluullu Saqu akiarlugu quliminni narsaamaninnguamut majuuppaat. 
Narsaamaninnguamut pillutillu Saqu aqullaaginnarpoq. Kiinaa tamarmi aaverulluni qarsorpoq angussuit 
arfineq marluk qununarluinnartut illummanni! 
Quarsaaqqanersuani qaangiimigunarmagu apersorneqalerpoq. Saqu periusissaarutivikkami nassuiinnarpoq 
Quttoraq Angerlalu piniaqqippallaaqimmata sinngallugit terlinganeerlugit toquttarsimallugit, pingajualli Aneeraq iluatsissinnaasimanagu. Nassuerniariartorlu 
Mikisuluk pissikkami! Qooqap akornuserianngikkaani Saqu angut mikitanngitsoq talersuisigut illuttut Mikisuluup tigoriarlugu niaqqi qulaallugu kaavitissinnarlugu 
miloriuteqaa oqaatsini illugalugu: "Ataatakkut terlinganeerlugit inupalaarsuartut angutitut akiuussinnaanngitsutut 
iliorlutit toqukkakkit uanga assaannannik sequtsillassavakkit!" Mikisuluparnaq taama oqarlunilu igitarsuani upakkaa Qooqap ilungersuummerluni Mikisuluk 
tunuatigut tiguaa silattorserniarlugu. Paammersullarlutik Mikisuluk noqqillaamimmat Qooqa qeqqilluni oqarpoq: 
"Tamatta ilisimallualerparput ataatatta ajunaarnerannut una inupajuk pisuusoq. Najuuttusi tamassi nalunngilarsi siulitta ileqquat malillugu uagut Mikisulullu angajullersaagatta akiniaasussaasugut. Inuk 
taama qunututigisoq, terlinganeeraluni aatsaat anguteqamminut saanniartartoq, sakkumik toqussallugu uanga 
narrugaara. Aalajangersimavunga inuk taanna nukarlersatsinnut allaat makitasaarsimasoq ajoqusiisinnaajunnaarsivillugu pillassagipput. Uanga oqartinnanga attorneqanngikkallassaaq. Sakkui imaannarmiittut asaluilu qajaaniittut aasigik!" 
Qooqa taamaanneq ajortoq taama oqaloreerlunilu isikkua qununaruttormat nukarlersaasut pingasut aalaniaramik tassuuguinnaq Saqup pisatai tikiutereerpaat. Siullermik unaarsua tigullugulu Qooqa oqarpoq: 
"Una unaaq inunnut pisuussuteqanngitsunut atorneqartarsimasoq isigisiuk!" Taama oqartorlu Saqu naalinneqassasoraluni alaamigaluartoq Qooqap tuiatigut 
tigorlukkamiuk atisaasigut inussani puttutitillugit 
uinissualu tilluusillarlugu issuttuukkamiuk oqaatsini illugalugu: ""Illipalaaq pinngitsoornak isigiuk!" Taama oqarlunilu igimarsuarnit aallartillugu assammi silissusiat naammatsiinnarlugu takitigisukkuutaarlugu 
nallorpaa assoruallattarneranik kiinaa sumilluunniit 
malunnartoqarani. Unaarsua sequtsereerlugulu asalorsui tigugamigit inuttarsuata kiinaa attungajallugu pilerpoq: 
"Piumagaluaruma massakkorluinnaq ukunatut aqigitigalutit aserorteqqajaqaakkit. Qaarassamaaraluakkavit ilaata maanna asalutit aserortissavai assaannarminik!" Taama 
oqarlunilu asalorsui arferup alluanik saanertalersukkat qajannaaruttortut sequtserpai. Eqqaani isiginnaartut kingorna oqaluttuartarput Qooqap asalorsuit sequtsigai allamut asseqanngitsut soorlu tamuaakut nunamut nakkaasut - seqqulussuaq kisimiliuna! Asalorsuani aserortileraalu Saqup kiinarsua uumillerluni eqisaraluallaaraaq. Sequmivillugit aserortillarlugillu 
Qooqa pilerpoq: 
"Misilleqatigisimasama Mikisuluup qanoq pineqarnissat maanna aalajangissavaa. Soorlu oqareersunga takoreerimmalu piumagaluaruma Mikisuluk aapparalugu assaannatsinnik alittoqqajaqaatsigit. Maannali ikinngutiga Mikisuluk qinnuigissavara inuunerit qajassuuteqqullugu, 
kisianni inuusuttuarartatsinnut uatsitut akisinnaanngitsunut allaat qunusiarereersimagakkit maanna naammassiniagassarilerparput matuma kingorna inummut kimulluunniit qunusiarinnissinnaajunnaarnissat. Takoreerparma qanoq iliorsinnaasunga, takoreerparma qimaagaluaravit qanoq inunngitsigigikkit. Nunakkut qimagaluaruit suli inunnginnerussagaluarpakkit! Kangerluarsummi ukiisalernitsinni oqillassarsimagatta. Qanorluunniit iliorniarsarigaluaruit maanna Qooqap Mikisuluullu pillagassarilerpaatsit. Inuttut qunutuutut ataatavut terlinganeerlugit toqussimavatit angutitut akiussallugit qunugigakkit. Maanna terlinganeernak uagut tigusaraatsigit, 
taamaattumillu terlinganeernak pillassavatsigit! Akiuukkumaguit akiuunniarit!" 
Taama oqarlunilu Qooqap kamaammersimaqisup aalassarilluinnarluni Saqu niuisigut tigullaataa avungaraallak silaannakkut miloriuppaa. Tunniariartoq Mikisuluup 
tinngivigigamiuk niorsuisigut tigullugu qangattaateriarlugu asserluinnaanik Qooqap tungaanut miloriuteqaa. 
Eqqaminni ilatik isiginnaartuliullugit Qooqakkut Mikisuluullu Saqorsuaq mikitanngitsoq taannaqami miloriuttaqattaalerpaat. Taamaanneranni sunaaffa Saamik arajutsisitsilluni atersimavoq saaqqutaasalu sinneri aserorteriarlugit qajarsuata taqqai nutsullugit kittoraasimallugit. 
Saqorsuaq taama eqqakattareruttuleraat qassarissumik 
oqarpallattoqarpoq: "Qatanngutittut isigalusi nukappiarannguunissinnit alliartoqatigisimagassi akiniaanissinni attuinngitsoorsinnaanngilanga!" 
Qooqa qiviariallartoq Inequnaalunnguujuk assani peqereerlugit akunnerminnut inissittoq. Mikisuluup Saqu 
miloriuteruttoraa tamaana saneraannarsuatigut qajassuukkunnaarlugu Inequnaaluup tilluppaa. Taamaaseruttortoq Saamik Saqup pisataanik aserorteraluni ulapiloorsimasoq nuilluni nilliumiinnarpoq. Inequnaaluup qanittuanut inissittorlu Qooqap Saqu miloriuteruttoraa tamaana saneraannarsuatigut Saamiup aamma tilloqaa. Taannaqami Saqu eqqakattaritilerpoq! Miloriutillaraallu Inequnaalukkuk Saamiullu kinguleriisungatsiarlutik peqqaakkunnaarlugu tillukkaangamikku! 
Sivitsutaqanngitsoq Saqu aqqunartiternermit toqungasutut ilivoq. Mikisuluup tungiminut miloriutillaraa 
Inequnaalukkuk Saamiullu tillukutsooreeraallu Qooqap tigugaluarlugulu unitsippaa. 
Ilisimajunnaallarmat Qooqakkut Mikisulullu aalajangerput nunaqarfianut Quluminut kalerriiartorniarlutik Saqup sumiinnera ilisimatitsissutigiartorlugu. Ilatik tallimat Inequnaaluk ittuliullugu paarsisuliuppaat 
oqaateqqissaarlugit ilisimmaraluarpalluunniit attoqqinngilluinnaqqullugu aqqunartiternera naammareermat annerusumik pisariaarummat. Toqutaaginnarnissaa kissaatigiinnaraluaraat Qooqa nangartuivoq uumatipajuinnaqqullugu - tassami akiniaaqattaarluni toqutsisarnerup 
unitsinneqarnissaa Qooqap naammassiniartuagarigamiuk! 
Maanna toqunngikkunikku nalunngilaat akiniarnissaqaratik. 
Nalunngikkaluarpaat taama aqqunartitertigigami uumapajussagaluaruni soriarsinnaanani tumartorsimaannalersussaasoq. 
Qooqa Mikisulullu Quluminut oqariartorlutik aallaannaqaat. Tuaviorniarlutik oqareeramik kigaalanngeqaat! Ikerasaap sioraani qajarsileramik pallittorlugu 
ilisaraat Saqup nunaqqataa Inukkaq. Tikillugu pisimasunik tamanik oqaluttuuppaat. Inukkaq oqarpoq Saqup angutaaserniartarnerinut nammineq akuersaanngisaannarami 
pineqarnera ajorinngilluinnarini. Umiamik aajartorumallugu neriorsuilluni Qulumit tungaannut aallarpoq, 
tassami Qooqakkut oqaluttuarnerat malillugu qajartoqqissinnaanissa ilimanaateqanngilluinnarmat. 
Qooqakkut uterlutik Nunarsuarmut tikiuteriallartut 
Saqu ilisimmapajussimasorsuaq. Atasuinnarmik nimaarpoq, oqalunniaraluarpoq, oqaasiili paasissaanngillat. 
Paasisatuaat unaavoq: "Toquinnarniarsinga!" 
Aallersussanut qajaa nalunaaqutsiutiinnariarlugu 
inupalaaq pillagartik aalariarsinnaanngitsoq qimallugu 
Saattunut ikaarput. Pilattarfissuarmi umiartatik Aneeraq 
ittuliullugu suli utaqqisut tikikkamikkik akiniaanertik 
isertuunnagu oqaluttuaraat. 
Uummannamut uteqqikkamik nuannaaqaat paasigamikku inuunerminnik navianartorsiortitsisoq ajoqusiisinnaajunnaarsillugu. 
Tamatuma kingorna tusaamaneqarpoq Saqu aqqunartitersimanermit qajartoqqinngisaannarsimasoq. Erneqarsimanngilaq ernersiaqarlunili. Toqummat ilerfioriarlugu qunusiaralugit piniartoqatigisimasaasa toqutsisarneranut akerliusut Qulumit qimappaat Aqqitsumullu 
Arfersiorfimmiittumut nutserlutik. 
Umiat kujammukartillutik Uummannamut aqqusaarsimasut 
avannamukaleramik neriorsuisimanertik naapertorlugu Uummannamut tikiupput. Nataarnilluarsimaqaat tuttullu panertualussuinik nassarlutik. 
Unnuk kingulleq najortigitillugit Saqumut akiniaanerminnik Qooqakkut oqaluttuuppaat. Umiat ittuat Angusalluk oqaluttuarpoq kujammukarlutik Saqukkunni pulaaramik Saqu allagisimallugu oqaluasaarniarluni 
maanaannaq kipillunilu kiaguttorsuanngortarmat. Qooqap oqarfigiinnarpaa: "Tassaasiit pileritsaassimagaluarpaatit. 
Maanna aqqutissarsi isumakulunnartueruppoq. Inupalaarsuaq taanna ajoqusiisinnaajunnaarsillugu akiniareerparput." 
Aqaguani umiat avannamukarnialermata Qooqakkut 
isumaqatigiipput qaniorniarlugit. Qimatassatik pissaqarluaqimmata ilisimatippaat mulugallarsinnaallutik 
Arfersiorfik ikaareerlugu apuuffissamik Aasiaat Maniitsuata tungaanut ikersiugassaaruppata aatsaat qimakkumaaramikkik. 
Avannamukarnerat nuannerluinnartumik ingerlavoq. 
Aqqutaani Qooqakkut angusartorsuupput. Umiat inuusuttuarartaat qajartornermut sungiussiartoruttulersut piukkunnarluinnarput. Tammaarlutillu igaartulillaraangamik 
qulaanni pujunnguaq issorluni - uffalu qalatsiisaa panertortuuttarniannguarlutik! Tinuteqisaarmiut ikinngutinnerluinnartut ullut marluk uninngavigeriarlugit ikeq 
avannarleq ikaareerlugu Kangaatsiap avataani Inussulimmut tammaarlutillu umiat ittuat Angusalluk oqalulerpoq: 
"Nunaqqatigiinnarusunnaraluaqaasi, kisianni utoqqartatta nunatoqartik qimanneq saperluinnarpaat Qeqertarsuup ikersua isikkivissualu alianaagisarnermik. Aammami ukiut arlaanni sikoriataariartoq sassisartorsuuvugut. 
Upernassakkut aataarpassuaqaleraangat peqarnersiorluta 
pavunga ilummut Qeqertasussummut Akullernulluunniit aallaartarpugut ammassiaatigaluta. Imeqqutaallat meqqillu mannippassui piisaarutigisarpavuttaaq. Taamaattumik nunagisarput ilissi nunagisassitulli akunnassiveqanngitsigaaq. Kisianni Naternaq ukiumi 
qimussimik tuttunniarfigineqarnermit maanna tuttuisattorsuanngormat aalajangersimavunga peqqitsillunga 
aasat tamaasa kujammukartarniarlunga - nataarnarniaatigaluta Nassuttuumut tuttunniariartorluta. Peqqitsilluta nunagisassinnut aqqusaartuassaagut." 
Taama oqaloreersorlu Qooqa pilerpoq: "Ilitsorivugut 
ajorsaateqarata Pikiulinnguami nuannersorsuarmik allisarluta. Ataatatta piniaqqissorsuit Mikisulukkullu 
atugarissaartilluta inuutissimavaatigut ajunaarnertik tikillugu - sunaaffa Saqupalaamit sinngagineqarlutik ajortumeerneqartut. Mikisulullu maanna ilagisatsinnit angajullersaasugut misigisimavugut suliassaq tamanna 
naammassillutigu eqqartoqqittariaarullugulu. Aalajangersimavugut sineriassuatsinni inuit kikkulluunniit eqqissinartumik aarlerisuuteqaratillu angalasarnissaat 
tamaviaarluta anguniarumallutigu, inuuneq eqqissinartoq ersiornertaqanngitsorlu inoqatitsinnit tamanit atorneqaleqqullugu. Nukkassarsimavugut, qaannakkut sungiusarsimavugut, arpannermik sungiusarsimavugut. Maanna misigisimavugut inummut kimulluunniit uatsinnut 
angutaaserniartumut akisinnaalerluta sutigut tamatigut. Maanna angusarisavut nikallujuilluta tamaviaartuarluta sungiusartarnitsigut angusimavavut. Sukkulluunniit angutaaserfigineqassagaluarutta angutitut akisinnaajumaarpugut toqumik pinnata - soorlu Saqumut iliortugut! Taamaammat nuannaarutigaarput ilissi inuit takornaraluarlusi uatsitut eqqissinermik siunertaqarassi. Pisinnaatillusi aasat tamaasa kujammukartarniaritsi 
ingiaqatigalusi piliniartassagatta. Ikinngutigiinnerput 
naqissuserumallugu ernerit Aaqqioq panissannguannit 
pissaqartippara." 
Taama oqarlunilu Qooqap saqqummeriallaraa avataasaq kusanarluinnartumik suliaq Aneeqqamut suliaritissimasani. Aaqqiumut ittuukululluni nikuittumut isaallugulu oqarpoq: 
"Qularutiginngilara piniartorsuanngorumaartutit. Arlaanni iluatsitsillutit pisassarsuarmik naammattoorsiguit 
atoqqaarniariuk!" 
Aaqqioq qujallunilu usorsinnermit qungujulluni 
tunuinnarpoq. Angutaa pilerpoq: 
"Qooqa, tuppallernartorsuarmik ilioreerluta maanna 
ernera asanerpaasara taama kusanartigisumik tunigakku neriorsorpagit avataasaq taanna tammajuitsutut 
paarilluassagipput. Qularinngilara kikkut takunnittut tamarmik tupigusuutigisarumaaraat. Qanortoq Qooqap piginnaassusersuata ilaa erninnguarma Aaqqiup kingornussarigiliuk!" Taama oqaloreerlunilu nipangersimatsiariarluni Qooqa isussuuppaa: "Panissannguit angummut allamut 
tunniunniaqinagu!" 
Aqaguani ullaannguaq naggataarutaasumik nereqatigeeriarlutik Kangaatsiaq sarsukkiartorlugu umiat 
avannamut aallarmata qeqertannguanut qaniorallarpaat. Qimaleramikkik Aneeqqap nukarlequtaa Seeqqoq soorlu pigallassanngilaq. Ilani sannikaannarlutik unereersut 
umiat malitsiariarlugit niviarsiannguup salliup tulliani iputtup iputaata qalai nillikartut seqqortunnguamik 
naalillugillu aatsaat umiat qimappai. Paasiinnarpaat qanoq 
isumaqarluni taamaasiortoq! 
Tamannalu aallarniutigalugu Qooqakkut Maniitsormiut 
taakku ikinngusiuppaat. 
Angerlarsimaleramik Uummannami ukiipput ileqqumissut ajorsaateqaratik. Upernartorlu inuusunnerusortaat eqqissiveerukkiartuinnartutut ilerput umiat kujammukartussat taagortualerlugit. 
Atanerup kangerlua upernassaq taanna ammassivigaat - isumaqatigeereersimagamimmi ammasseqqaarlutik aatsaat Uummannami naapeqatigiinniarlutik. Inuusuttaat kujammut pilerisunnermit ammassigaluaramik sineqqartorluinnarput tuaversuineq kisiat. Piliatik naammassigamikkik Uummannamut uteriarput umiat suli takkussimanngitsut! 
Tikissimaleramik qimutulivissuatik iluarsartuulluariarlugit Nassuttuumukarnissaminnut pikkuserput. 
Inuusuttaat nasikkaluariarlutik qaannamik avalattaraat 
- allamullu aallassanatik avannamut kangimut - 
umianik aggersussanik alapernaasersut! Utaqqinerli sivitsoriartortillugu qilanaaraluartut nikalloriartornerat 
kiisa malunnarsivoq. 
Ullut ilaanni iteriallartut silagissuaq! Imarsuaq 
qatsorsimavoq samungarsuaq aanngaannarluni. Qajartorfissaq kajungernaruttortoq ulloq taanna Uummannarmiut ataatsimilluunniit aallartoqanngillat - immaqa 
avalaqqaartussaarutiinnartut! 
Illup inui tamarmik silami sullittut Qooqap nulia 
kammiorluni uparualermat taavaana teqillussuaq 
nunaqarfiata kangerluanut pulallartoq! Qooqa pilerpoq: "Alissatsiarsuaq, sukorsit ilissi avalaffiginiarsiuk! Uagut Mikisulullu Inequnaalullu sillimasuussaagut." 
Inuusuit aallamik isumaqanngitsuusaat oqarfigineqarlutillu qajarpaluutiinnarput. Avattatik pullallugit ulapputeruttortut Mikisuluup nukaa Saamik avalaqqaartuuvoq. 
Teqilluk puttasoq inortoqqarluinnarpaa - silugukkaanilu aqqarlunilu. Angajorsua Mikisuluk nipeeraanngitsumik oqarpallappoq: "Uattut ikkaluaruit qappiinnagassaraluit!" 
Sukorsit avalakaapput Qooqap ernissaa Amajut aalassarisseruttortoq ilaliullugu. Avalakaareersimalermata aatsaat Qooqakkut pingasuullutik arritaqaratik avalapput. 
Avalallutillu Qooqap Mikisuluk pilerpaa: "Sukorsertatta piuarliariinnalerpassuk qanoq naalittarnissaannik 
takuteqigigit!" 
Aatsaat oqarsimatsiaannartoq Amajut puisartippoq. Nangaajallanngivilluni aallartermat angutissaata Qooqap 
isumaannarmigut nangamagaluarlugulu appiutinngiinnaraani teqilluk pasitsalluni isikkuseruttortoq unaarsippaa. 
Toqqinnguatsiallaraani teqilluk aalassaqaaq. Amajut 
avataarnialerpoq, tassalu alini aallaruttortoq taaka 
nassisoorpoq. Arajutsinnguannginnamikku parrutilerpaat, tassalu tikilivikkaanni alinilu isukkaalersoq avatsi katatsippaa qajaata saniatigut qangami sorrunnguarsi avataa teqilluup 
nusukkamiuk! Taamak avataa iserpaa. Taamaasinerani Qooqap qaannanit sukkanersaalluni ernissani tikereersimagaluarpaa. Uteriarlunilu pilerpaa: "Naalitsiarunavissoqaat, 
ajunngilaq, teqillummik pernartussanngorputit. Pueqqippat qaninngoorukku anguigariaraluallarumaarpara!" 
<<.s.49>>
Angutissani aallartorlu Amajup kingornatungaanit 
malerujuulerpaa. Mulutsiaannaq avataa allikaappoq. Mikisuluup qaninnerugaluarlugu sorianngilaa tusareeramiuk 
anguigariarumallugu Qooqap Amajut oqarfigigaa. Qooqa inerartaaniarluni aatsaat aallariaraluartoq teqilluk puivoq. Qooqap silugusimatsiariarlugu anguigariarpaa - torpallassuaq kisimiliuna! Teqilluk uppikaannarpoq. Tikeriallaraat qungasiata qiterpiaatigut anguigarsimavaa anguigaata kingornatungaani isoqutaa saaneq 
appakaatingajakkaluarlunilu qungasimernanut kanngilluni unissimasoq. Qungasiata saarni qiullarneramigit! 
Alianaassuup qeqqani Mikisuluk ilaminit nipitunerusarami timmut torlulaarpoq: "Amajut teqilloqaaq, 
killuut kukoreerniarsigik! Qooqalu nusukartigiilluta timmukaatipallassavarput!" 
Ileqquusutut pisaqartoq pernartaanut teqillummut 
attortingajallugu inissippaat - Qooqakkut Mikisulullu nusukaasussanngorlutik. Timmut aallarlutillu 
qajaqatini qiviariarlugit Mikisuluk pilerpoq: 
"Pernartoorpugut, mannalu silagissuaq. Perulerninnguarput eqqaallugu Amajup pernartaa Qooqalu timmut 
kalissavarput. Ilissi attataqanngilasi, tikeqqaanniuunniaritsi!" 
Kalitartik aallarunniarlugu kigaalaneranni Saamiup 
paanngarluni saneqquppai. Aatsaat taamaasimmat Qooqa 
Mikisulullu aallarterluarput. Saamik saneqqullugu 
sissamut majorarsaarput. Qooqakkut kalitaqaraluarlutik 
sukorsertatik inorsartillugit tikiinnaqaat. Pisaqartortannguat Amajut attataritikkami oqartarpoq: "Arfinilinnik 
paariarlungalu misigaanga sissamut pereerlunga!" 
Teqillussiornermit sianigisimanngilaat umiat erinigiluusaakkatik Saattut saqqaqqullugit tungiminnut ikaalereersimasut. Qaannat niooraruttoraluartut uparuarpaat. Sukorsertatik parsiaallutik avalakaasullu Mikisuluk 
pilerpoq: "Arraa, umiat tikeqqaarluutissaat suli amuneqanngilaq, Qooqa amujartoqiuk!" 
Qooqa aalaniarami aterpoq. Teqilluk talerorsuisigut 
tigoriarlugu amorappaa seqqorsui kisiisa imaaniitilerlugit. Pilattussat tikikkaluaraallu Mikisuluk pilerpoq: 
"Pernartoorneq taama nuannertigisoq pilattussat naloraartariaqanngillat - tiffaameriaraluarallarlara!" 
Taama oqarlunilu teqillussuaq sisuteqqaarallarpaa. 
Talerorseriarlugu amorakkamiuk erngerlugu imartaarutereerlugu, ingerlatiinnarlugulu majuukkamiuk qaarsorsuarmut toqqissumut ileriarlugu oqarpoq: "Naloraarasi tassani pilanniaqisiuk!" Arnartaat ulappuseramik 
alissatut nallorlugu - tassalu umiat qanillilluinnartut! 
Ulloq taanna Uummannarmiunut puigunaatsut ilagaat. 
Amajut teqillummik pernartorlu erinigiluusaagaallu 
umiat Maniitsormiut tikillutik. Tamarmik peqqissorsuupput. Nerersuarneq inertorlu pilaffiup killingani inuit 
tamarmik katersuupput ivertunut isiginnaariarlutik. 
Suli nuannaarnerulerput Aaqqioq inuusuttorsuaq kusanartoq Qooqap panissaata sanianut ingimmat Aneeqqallu 
nukarlequtaa Seeqqoq Maniitsormiut niviarsiat takuminartut ilaata sanianut ingilluni. Tassalu aappariilersutut 
isigineqalerput. 
Nalliuttorsiornertik unnukkut nageqqippaat. Ullaassanngorluni seqinersuaq alianaalleruttortoq Qooqa nikutserami pilerpoq: 
"Panissannguama uitaarnera Aneeqqallu uagut pisinnanngikkallaratta ataatatsitut iliorluni sungiusaasimasup erninnguata nukarliup nuliartaarnera nalliuttorsiutigiumallugit tunitsiarallarlassi!" 
Taamalu oqarluni umiap timerliulluni pusingasup tungaanut ingerlagami iluanut taamak ineqaraluanngilaq! Aqqutileriallaraa puuliarujussuaq. Ammariallaraa tuluit timiusaannik qernertunik ulikkaartoq. Qaarsumut eqqiluitsumut kuillugillu oqarpoq: 
"Takanna, tamannguassi neriniaritsi!" 
Qaqquluuppaluk kisimiliuna! Nerrittut naammassisullu 
Qooqa nikuilluni pilerpoq: 
"Unnuaq manna misigisara nuanningaarmat qanoq oqassallunga naluaraluunniit. Aaqqioq ningaataannguara qinnuigaakkit sakiatsiavit saanut sassaqqullutit!" 
Aaqqioq ileqqumisut ittoorpasilluni sassartorlu paatit kusanarsaakkat qisummik aappaluttorsuarmik sanaat isaallugillu Qooqa nangippoq: 
"Qanortoq imarsuarmi angalasarnissarni paatinnguit taakku nakooqutigigit!" 
Tamarmik isigaat Aaqqioq inuusuttorsuaq inereruttorneq oqassaanngitsoq tunuarsimaniartartorlu paatit tigullugillu nakalluni qullilisoq - sivikitsuinnarmilli. Qooqa inginniariartorlu Aaqqioq taamaanngisaannartoq 
katersorsimasunut qiviarpoq ittoorunnaarluinnarsimasutut isikkoqarluni. Taava paatit tunissutisiani qullarpai oqarlunilu: 
"Inuit maani katersorsimasut nuliartaannguaralu uppernarsaasuliullugit paatit uku sakiatsiama tunissutai 
Passuma tungaanut qullarlugit uppernarsaavunga: 
Sakiatsiama Qooqap inutsialassuup, toqoraanermik ersiortitsinermillu sineriassuatsinni angallavigisatsinni unitsitsisup, anersaava kingornukkumallugu, eqqissisaanerlu sulissutigiuagaa ataataga qatanngutikkalu ikiortigalugit suni tamani tikitassatsinni siaruartertarumallugu. Inuutillunga angutaaserfigineqassagaluaruma 
sakiatsiama Qooqap anersaava atorlugu akisarumaarpakka toqumik pinnagit, paatilli uku kusanartorsuit seqinermut saatillugit qullarsimasakka nakooqutigalugit. 
Sakiatsiara Qooqa ataqqisara, ataataga qatanngutikkalu maanilu katersorsimasusi uppernarsaasuussaasi illit anersaat anersaariumagiga. Sapinngisara naapertorlugu anersaat 
taanna eqqissisaasoq ingerlateqqissavara. Nuliartaannguaralu kinguaaqalissagaluarutta kinguaassatta anersaaq taanna ingerlateqqittuassavaat nunarsuarput alianaatsoq 
inoqartuartillugu!" 
Aaqqiup oqaatsini naallugillu tupermik tungaanut 
aallarmat Qooqap panissaa Arnaaluk nikuippoq uisaanilu 
malilerlugu. Seeqqup niviarsiannguaq Maniitsormiu imminnut angerlaqatigaa. Katersorsimasut allat nuannaaqalutik nikutserput sinikkiartorallarlutik. 
Uummannami alianaatsorsuarmik inooqatigeereeramik ullut sisamassaanni umiat tamarmiullutik Nassuttuumut aallarput. Arnaaluk Angusallukkut umiaannut ilaavoq, Seeqqullu nuliartaava Naaja Aneeqqakkut umiaannut 
ilaavoq. 
Taseralimmi aallaarsimasut inuppassuunngitsut 
tammaarfigaat. Tupertornertik iniinnartorli qajartaat nataarnarniarlutik avalareerput. Ullaap tungaa Taseralimmut tikissimagamik unulluanngitsorluunniit nataarnat arlalissuit tulaatereerpaat. Igaassatik sinneqareermata panertuliniarlutik tisaartortut ulapputilereerput. 
Sarfarissisimariarluni Taseralimmi nataarnarniartarfik ulorianartorsuanngortarpoq. Nataarnarsuarnut nusuttaallutik ajunaartut arlaqalermata Taseralimmiittut 
ileqqorilersimavaat nataarnamik akkernittoq amualeraangat 
qaannap kinaagaluartulluunniit qaninnerpaap kapussisassagaa. Ileqqoq taanna atorneqalermat qajarpassuit - pingaartumik qajalukkat - iluaqutigeqaat. 
Nataarnarniarlutik sarfarsileraangamik Qooqap ernissani Amajut qanittoriuaannarpaa amualeraangallu tikittarlugu - asulumi Amajut attorsukaseqaluni! Malugisarpaattaaq ningaani Aaqqioq qaninniartorujussuusartoq. 
Ilaanni Nassuttuup sarfaa tinimukartorsuaq silammut 
sarfaatitillutik qeqertap Ukalillip alannguanut pillutik qajarpassuit sarfamit eqiteruteruttortut Aaqqioq 
qiviarami takugaluarpaa sakitsiarsuani Qooqa amuartoq. Aalisaanni nigaliusanngorlugu imuaa, attataqarneranilli malunnartoqanngimmat kapussinngilaa. Malugigaluarpaa talerpimminik imuseriaraangami arriinnerusartoq qajaatalu avataa maliaqisarluni; eqqaminili qajarpassuit oqaaseqanngimmata amuarusaartoq isiginnaaginnalerpaa. 
Sivitsortoq Qooqap tassanngaannaq avaartaassuani tigugaalu kapusseriarniassallugu Aaqqiup aalisaanni amuariaraluarpaa taavaana nataarnarsuaq nuisereeraa! Qaannat qanitsigisani qanoq iliorianngitsut taaka avaaqaa. Aaqqiup 
Amajullu aalisaatitik amuaannariarlugit Qooqa tikeriallaraat ilaana nataarnannguujuk! Allinersua tamarmi 
qernaluttuinnarsuuvoq. Sunaaffa nakanniarsarigaluartoq 
malugitinnaveersaarluni amuaannarsimaallaraa. Qooqap nataarnartaa taanna Taseralimmi nataarnartarineqartartunit 
angissutsimigut nalisineqanngilaq. 
Aasat arlaanni Taseralimmi nataarneriillaramik panertuliatik Simiuttanut qimatuleriarlugit umiat arlaliullutik Nassuttuumut pulapput tuttunniariartorlutik. 
Umiivimmut tammaarput. 
Ikorlutik tuttunniariillaramik tikeraqaat. 
Panertuliatik panerluarsiisai aqaguani Umiiviup narsartarsuani arsarlutillu timersuutinik tamalaanik 
unammisaqattaartorsuupput. Naggataatigut qaammataasaartorsuanngorput. Angutit marlunngorlutik averiaramik 
Isortormiut Aqqitsormiullu iligiittussanngorput Uummannarmiut Maniitsormiullu iligiittussaallutik. Uummannarmiut malugisimavaat Aqqitsormiut ilaat inuusuttorsuaq 
imminnut inussiarniikujuttuinnaasoq - sunaaffa Saqup ernersiarsua angutisiami pineqarneranik qilluginnittoq! Ilagisatik allat inussiarnersaartuinnarsuummata Mikisuluup Qooqa oqarfigisimavaa periarfissaqalerpat inuusuttoq taanna kusanaatsumik pissusilersortoq misigitittariaqaraluartoq. Taamaattormi nuannaarutigalugu takoreerpaat arsartillutik inuusuttup taassuma 
Inequnaaluk tunungerlugu tigoruttoraluaraa Inequnaaluup 
qipiluariallaataa qangattaativillugu miloriutillarmagu arsartorpassuit avaallatikutsuugaannik. Sunaaffa arlaleriarluni taamaaliulermani puffaallugu akigaa! 
Qaammataasaarlutik paasaqattaartussanngoramik inisseriallartut Mikisuluk kingullerpaartaasussaalluni Aaqqioq tulleralugu, siuleralugit Aneeqqap erneri pingasut Saamillu. Qooqap ernissani Amajut 
ilaaqqunngikkallarsimavaa. 
Ivinnik tannermooruserluni inissinnermi nalaatsorluni Qooqa siullerpaamut tulliuvoq salleralugu 
Maniitsormiut inuusuttaasa ilaat Ernikaq piukkunnartorujussuaq. Akeraanni Isortormiut angutit inersimasut piukkunnartorujussuit sisamat sallersaammata Qooqa isumalluaammiinnarpoq siulliup Ernikaq ajorsarteriarpagu pikkunatalaarsuussagunartunik paasassaqassagami. 
Isiginnaartut tupaallaatigisaannik Ernikap pasinngeruttuleraanni eqaalluinnarluni Isortormiut angussuit siulliit pingasut ajorsartippai. Tamatuma nalaani Isortormiut 
Aqqitsormiullu illersuisui isiginnaartut - aallaqqaataani iliminnik qiimmassaallutik nipiliorsimagaluartut - pakatsinermit nipaallereersimapput, tassami Ernikaq ajorsaraluarpat illersissaa tunuaniittoq Qooqa 
imaannaq pisassaanavianngitsoq paasereeramikku, sulilu kingornatungaaniipput angutit pingasut akiussallugit qununarunarluinnartut: Angusalluk, Inequnaaluk Mikisulullu. Taammaammat Isortormiunik Aqqitsormiunillu 
qiimmassaallutik illersuiniaraluarsimasut nipaalligaluttuinnartillugit Uummannarmiunik Maniitsormiunillu illersuisut nippakkaluttuinnarput. 
Ernikaq qasusoortoq Isortormiut angussuit sisamassaata ajorsartippaa; inuusuttulli taassuma akiuunnera nersornartuummat ajorsartitsisuata nikuitillugu tuiatigut pattalaarlugu oqarfigaa: "Aappaagumit artulereersimassavatsigit!" 
Taava Qooqa tullinnguuppoq. Taannaqami akeqqani ajorsamatilerpai, kisianni qajassuartumik annersinngivillugit naluttarlugit - sooruna tullinnguuttut ornileraangamikku nangaasaraluaqilit! 
Saqup ernersiarsua tullinnguukkami summittuinnanngoreerluni Qooqa tiguaa. Aliikkusersuinnarlutik unamimisuugamik kamattoqarneq ajormat Qooqap paanialikkani kusanaagiummerpaa tigulerlunilu saneqqamigut 
tillummani. Taamaasiornera tamarmik takugamikku 
iliisa akeraasalu isiginnaartullu assigeerluinnarmik assuaralugu avaallakkaat Mikisuluk kamaammersimalluni tungaannut aallariaraluartoq Inequnaaluup tanerlugu unitsippaa oqarfigalugu: "Uagut uninngaannarallarta. Ikiorsertariaqarani Qooqap nammineq akissavaa!" Mikisuluk naalalluni iniminut uterpoq - tikittuuguniuk 
taamak qanoq pissagaluaqinerpaa! 
Isiginnaartorpassuit nipatannguerullutik nakkusseruttulersut Qooqap paannitsini manngertitartuinnaq tigulluartiteriarlugu qangattaappaa. Niui tikkortillugit 
kaavitissinnarlugu avaalaqiarsuit saamiatungiminniittut 
akornannut miloriutillarmagu isiginnaartut avaallateruttortut miloriutarsuaq avaalaqiarsuit akornannit nikutserami Qooqap tungaanut alloqattaraluallarlunilu 
silattulerunarluni uneqaaq. Ingillunilu anersaartortorsuanngorpoq. 
Paasaqattaartut unitsiaraluarlutillu nangeqqikkamik 
ajuallattoqaraluanngitsoq Qooqap akeqqani qajassuartumik orlutiinnartarlugit nunguinnaqai; taamalu kingulliunerusut Mikisulukkut attuinngitsoorput. Sunaaffa 
Mikisulukkut Inequnaalullu ugguarsuataartut Saqup 
ernersiarsua attunngitsooramikku. 
Akeqqatik nungullugillu Qooqa iniminit nikinnani 
nikorfaannarluni oqalulerpoq: 
"Ileqqut siuaasatsinnit kingornutavut uagut nunaqqatigiissugut pingaartittorujussuuavut. Timersornikkut 
unammisarneq ingerlatittuassavarput inuusuttavut kingornutassiorlugit. Kisianni kusanaatsuliorluni inoqatinut angutaasersoq kinaluunniit uagut tamaviaarluta 
assortugassaraarput terlisiuillunilu ajortumeerinninniarneq sapinngisatsinnik nungusarniagaralugu. Mikisulullu ataatavut pisuussuteqanngitsut terlisiugaallutik toqutaasimammata akiniaasussaagaluarpugut, 
kisianni toqumik akiniaarusunngilagut. Angutaaserfigineqassagaluaruttali akisinnaassuserput tamakkerlugu akiumaarpugut. - Maanna unammerulaarnitsinni uppitinneqanngitsoorpunga, uppititaasimagaluarumali uannit akisinnaanerusunik suli sassartussaqaraluarpoq," taamalu oqarluni Mikisuluk Inequnaalullu tikkuarpai, "inuit taakku 
uannit piginnaaneqarnerupput. Taamaattumik maanna puigunaatsumik aasarsioqativut tamassi qinnuvigaassi uagut 
isumarput pigiliuteqqullugu - sineriassuatsinni inuuneq ersiornermik aarlerisunnermillu ilaqartoq taamaatillugu inuuneq eqqissinartoq kikkunnit tamanit atugaaleqqullugu. Timersuutinik tamalaanik qungujulaarnartunillu kikkut tamarmik unammisarnissaat tamatta kissaatigeqaarput, unammisarnerilli ingerlanneqassapput kamammik kusanaatsuliornermillu ilaqartinnagit. Qinnuigaassi kikkulluunniit sineriassuatsinni angalajuarlusi naapittakkasi isummamik tamatuminnga Mikisulullu tamaviaarutatsinnik siaruarteriffigisaqqullugit. 
Maanna aliikkusersornerput naggaserlugu siulitta ileqquattut angutit tamaasa uannut neriartoqquakka!" 
Oqaatsini naagaalu alla nipiginngilaat: "Ilumut!" 
Taavalu Qooqakkut toqqata sioraanut issaallutik nerrittorsuanngorput illarpalaarsuaq kisimiliuna! 
Nereqatigiinneq inermat qaaqqusisut ileqquattut 
Qooqa oqaluasaartussaagami appippoq: 
"Aatarsuara meeraallunga angumeritsiagara oqaluasaaraangami nuannertaqisoq! Taamani mikinermik oqaluasaavisa ilarpassui puiorakkit. Naleqquteruttorami aamma 
ajorpallaarsimagunanngikkaluarpoq. 
Ilaannigooq angajugigaluanilu qajaannarmik Nassuttuumiillutik kujasilluni persorisorsuanngortoq oquminnaaq iluatsillugu silavarterniaannaleqaat - taamanigooq Arfersiorfiup paatungaani Tinuteqisaami najugaqarlutik. Teqqattartiinnangajanngooq silammukaramik Nassuttuumit anillaleriallartut avataata kianngarsuarigaa! 
Iluatsiinnarlugugooq silammukareeramik taarsinnguassanngimmallu avannamut saqiseramik Kangeq avaqqullugu 
taavunga avannamut kaassalisaakassallaramik kiisaaku 
Tinuteqisaamut apuutikasillartut! Misiginngisaminninngooq uppateqisartarsimagamik kitigaassaariallartut 
issiaattatik uppatimik qaanniittut aatarsuaralu illuanik 
kamillarsimalluni. Qanormi anorisioruusartigisimagaluarnerpat! 
Aatarsuaragooq-una ilisiitsunik upperisaqanngitsoq! 
Oqartarsimavoq ilisiinniutinngooq upperinagit sunniunneq 
ajorput. Taamaammat immaqa aamma uagut Mikisulullu 
kingornussisimagatta ilisiitsunik upperisaqanngilagut. 
Aatarsuaragooq oqartarpoq: Inuit-uku nallinnartut soriarsinnaanngitsullu kisimik tamakkuninnga atuiniartartut! 
Upperinaginngooq sunniunneq ajorput. 
Eqqartortarpaali ataaseq tupinnartorsiarisimallugu. 
Angajunigooq aasiit qamaqatigalugu - taamanigooq puisaasattorsuaq nutaartugassaaleqillutik - ukiakkut apereersimalersoq Tinuteqisaap Saqqarliisa kujataanni qamallutik assarnaaluttorsuanngortoq aataarsuaq takutuakasillaramikku qamaarilerpaat. Silammunngooq nuttartoq iluatsinneq sapilerlugu Amaartut Saqqarliisa Simiutarsuullu akornannut pisoq aatarsuarma naalittukassaavaa, 
naalillugulugooq aappi ungasiartoq avataariaraluarpoq 
qangami mannginng...! Angajorsuanigooq arajutsigunanngikkaluartoq eertarfigiinnaqaa! Qanilligaanilugooq nusutsilerami sillimmaruusariarluni nusutsiinnaqaaq. Sillimmarluaruusartuugamigooq kinngunani ammut noqitsiinnaleqaaq! 
Tassalu qajaa tammakartalersoq angajorsuata tikilerlugulu suanngappaa: "Alit kipinasuariaruk!" Taqqarmiunigooq 
immap iluani tigugamiuk alini kipillugulu puttallarneq ajuleraluartoq angajorsuata pillugu, pillugu 
puttallartippaa - sumillugooq immannerminik malugisaqarani! Aatsaanngooq puttallaraluartoq nillikarpallassuarmik tusaramik qiviariallartut saamiatunginnguamikkut naalittarsuani nillikallartoq! Nutaartugassaqaleraminngooq qujanermik nilliinnarput - ilamigooq qaffiallallunilu aataarsuup qarlissui ersiallakkaangamik! Tikilerlugugooq morsusimatsiariarluni maliarsummut nassataritilluni nuileriallartoq qisussuaq! Tupaallallutinngooq tikeriallaraat qisussuaq - 
tamaanagooq qulaatungersuatigut naalissimavaa tuukkaa illuatungaatigut puttulluni. Tupigileramikkugooq alia tigoriarlugu kalusiuppaat, kisiannigooq sumik ingerlatassaanngingajappoq. 
Kalittorsuullutinngooq tikilermata kingulinnguakasii 
avaallakkamik, qisussuarooq tikiummassuk soorunami 
narrujuummeqilit! 
Qisussuaq taanna kingorna aggorniartaraluarsimavaat 
- ajornaqaarooq uukkagassaanngilaq! Tassalugooq aatarsuatta tuukkani iluatigilluinnakkani peerneq sapilerlugu! Qaarsumunngooq tutseriarlugu ujarassuarnik kaavartaraluallaraangamikku sumilluunniit kigarneq ajornaqaaq 
- aaligooq aatarsuatta putullugu naalitaa! Illoqarfiatagooq avannaatungaani qaarsorsuup qaaniittuannguarluni 
ujaranngorsimavoq aatarsuarma tuukkaa suli attataralugu. 
Taanna tupinnarnerartarpaat! 
Tassanigooq Tinuteqisaami ukiiveqarlutik aamma allanik tupinnartorsisarput..." Qooqa oqaluasaarluni apperuttortoq takanna toqqit avalliit ilaannit arnaq erseqqivissumik torlulaarpallappoq: "Aleqana isippoq!" 
Angutit arpaliullutik timangeriallaraat niviarsiaraq 
pikilluni punngarmi taavaana avasillereersoq. Qajarpaluutiinnalersut misarpallassuaq tutsiuppoq - sunaaffa Aaqqioq atisani attaasa tingisoq! Qaannat suli tikiutinngitsut morsuttoq ammut kaallugu nuisippaa. Sissamut pissukkaalu kussarteriarmanni pakasaarluni anersaarpoq 
imersuaq aattalik meriarilerlugu. Aaqqiup periataarallarluni annaateqqavippaa! 
Tuttut panertuliatik naammagileramikkik silavarterput. 
Simiuttani piliarsuatik qimatulisimasatik aqqusaariarlugit Isortormiullu tunussutigiillutik aallarput neriorsoqatigeereerlutik aappaagu aamma Taseralimmi naapeqqikkumaarlutik. Tassalu oqaatsisik eqqortillugut aasat 
tamaasa Taseralimmi naapeqatigiittalerput, aallaarsimaarfimmilumi aamma tassani Inequnaaluk nukkilu Akulleq Saamillu nuliassarsisimapput.
Immikkoortoq 3 
Ukiaq tamanna anorlerniakujuttuinnaalluni ukiarsalerpoq. Eqqartik piniagassaaleqinaralugu ilaanni unnussiuaarlutik pilerisaatilerput aqagu sila ajunngippat Kitsissunut aaffanniariartorniarlutik. 
Aqaguani sila ajunngimmat qaannat sisamaallutik 
Kitsissunut aaffanniarlutik aallarput, tassa Mikisuluk nukaalu Saamik, Qooqa Inequnaalullu. Sukorsiunerusortatik pingasut kajaaseraluartut oqaluuppat misiliiginnarniaramik ilaanngiinnarallaqqullugit. Qajartullaqqissereersukasiugaluartut aallaleramik Qooqap 
oqaluuppai peqannginnerminni qajartussagunik ungavarterpallaartaqqunagit silalu misissorluartaqqulugu 
taama ukiartilluni allanngoriataartaannarmat. 
Kitsissunut pillutik aarfit qassimmattorsuit naammattooramikkik taarsinngitsiarnerani tamarmik marloraarlutillu piniarunnaaginnarallarput - tassami arfineq 
pingasorsuit pisarereeramikkik. Nerikutsoorsinnarlutik 
unnuiffissaminnik iluarsartuussipput, qiimaqalutillu 
innarput aqagumut piniarnissartik qilanaarinermit. 
Ullaassanngortoq sineruttulerlutik Qooqa tupaleriallartoq sunaana ittuppalussuaq - mallersorsuanngorsimavoq sissaq pavungarsuaq tiffuttarluni! Inequnaaluk Saamillu inuusukaarpallallutik suli sinilluaruttortut Mikisuluk itermat marluullutik isumaqatigiipput masannartuliorluni silarluk sivisunaassappat 
tamaani iluamik oqquiffissaqanngitsumiiginnarsinnaannginnamik qaammalernera iluatigalugu naammagisaannarminnik 
nassataleriarlutik angerlarniaannassallutik pisamik 
sinnersui qimatulillugit kingorna aasussanngorlugit. 
Qaammaamitsiineranni malik sukatsikkaluttuinnarpoq. 
Inequnaaluk Saamillu itersarneqaratik nammineerlutik itermata quartoqatigeriarlugit aaffattamik sinneri qimatuliniarlugit iluarsartuuppaat naqitaralugit qaannamik nassatassaminnik naammatsiinnarlutik nassarniarlutik. 
Tuaviutsakkamik qaammalaalernera iluatsillugu avalannialerput. Ikkivissatuaasinnaasut tamarmik pavungarsuaq iimisaartorsuanngorsimapput. Avalanniarfissaminnik nassaaramik isumaqatigiipput Mikisuluk 
avalatseqqaariarlugu Saamik Inequnaalullu avalatsinniarlugit Qooqap kaamittassammagit, taavalu kingulliulluni Qooqa perrisussaavoq - tassalu ajornarnerpaasussaq! 
Ilani avalatsilluareeramigit avatimini qaffiumisaaginnalersut usiaassani naqitarilluariarlugit Qooqa nunap qaani ikiterpoq kitigarluariarlunilu mallip annaarnissaa utaqqeriarlugu kusanavissumik perrivoq. 
Anori siorsuttorsuanngoreersimasoq avalapput. Isumaqatigeereersimapput anorersuarsiulissagaluarunik Mikisuluup nukki Saamik nakkutigissagaa Qooqallu Inequnaaluk. Sapinngisamik ingerlaqatigiinniarsaripput, qanorli ilisamik avissaartariaqalissagaluarunik Qooqap Inequnaaluk isumaginiartussaavaa. 
Qajaqqissorsuugamik nuanniinnavissumik kaassalisaarlutik avungangaatsiarsuaq pipput. Tassalu aqqutertik qiterpaaruttoraat - tamatumami nalaani nunat suli erseqqimmata - tassanngaannaq persorersuup matuai. Imminnut ungasinnatik ingerlapput Inequnaaluk Saamillu siulliumaartillugit Qooqa Mikisulullu kingulliumaarlutik - qanoq ilisamik inuusunnerusortatik 
ikiortariaqalissagaluarpata tikeriataarsinnaanngorlugit. 
Taama ingerlaruttulerlutik Qooqa misigilerpoq soorlu itersiumanerujussuarmut pisimalluni. Siuningaatsiamini Inequnaaluk takullatsiarpaa tassalu qaarnersuup matugaa. Nammineq qaartikkaluttuarami sillimmartitaarpoq. Morsulivilluni takuaa Inequnaaluk makitalluni puttallartoq tassalu nammineq morsulluni. Qaarnerujussuarmut nassataritikkami nueriallartoq Inequnaaluk qaniluallak - ajornaqimmat sanilliutiinnarpaa! Paasivaa ikkannermut qaarterujussuarlutik. Maneriimimmat Inequnaaluk sanileralugu Qooqa 
assumut qinerniarsarigaluarpoq, kisianni nittaalarsuarmik persorersuarmillu assumut qinerniarfiunngimmat Mikisulukkut takunngilaat. Qooqa assoralilluni qinerlersinnaagaluarpoq, kisianni nalunngilaa taamaasiussagaluaruni nakkutiginiakkani Inequnaaluk tammaaginnassallugu - aammami taama sermernartigilereersoq 
persoritigisorlu assumut qinerniassagaluaraanni isit 
qiusuuginnarsinnaapput. Taamaammat Qooqa aalajangerpoq 
Inequnaaluk qimannaveersaaginnarumallugu. 
Persorersuaq suli taamaanniartoq Qooqa saamiatungimini taalliallannertut ittumik malugisaqalerami aappi tikisipallariarlugu paataannarminik saamimmut sangoqquaa - ilami siorsussuaq taama sualutsigimmat torlulaartarneq iluaqutaanngilluinnarmat - aammami Qooqa nipikitsorsuugami! Inequnaaluk nangaariarnani saamimmut sanguvoq. Aatsaat sangugaluartut assuatungaannit qaarnerujussuup ittuttorsuulluni ornippai 
- kiisami kinngugaluttuaqinerpat! Qooqa assorliugami siuaallarujussuartariaqarpoq qaartinnermini Inequnaaluk qallerumanagu, qaartilerlunilu takuaa aamma 
Inequnaaluk sillimmartoq tassalu nammineq morsulluni! Qaartisimariillarlutik puttallariallartut tamarmik makitallutik - qeqertap oqqua qaniluallak! 
Tassungalu oqquipput. Kapussillutik anersaartoreerlutillu Qooqap Inequnaaluk nersoriummertorujussuuaa aatsaat 
taamak nammineq anorersuarmut malissuarnullu 
ilungersortigilerluni taassuma sapianngilluinnarluni 
atormagu. 
Oqquiffigigaluat kaavittuliornermit anersaarniarnerluunniit ajornangajappoq. Qeqertap oqqunnguani sissamut 
qaarussaanaveersaaginnarlutik kapussisimallutik uninngalerput Mikisulukkut Saamillu takkukkumaarsoralugit 
naatsorsorujoorutigalugit. 
Anorersuaq qumarianngivilluni suli taamaattoq taarsigaluttuinnalerpoq. Qooqakkut Inequnaalullu isumaqatigiipput qeqertami tassani unnuiniaannarniarlutik, tassami sumerpiaq innertik nalugamikku nunartillu Uummannaq 
ersinngitsoq taamungaannaq orninniassagaluarunikku tarrussaallutik imminnut tammaaginnaqinagamik taamalu 
ajunaarlutik. 
Marluullutik annattutut misigigaluarput, kisianni Mikisulukkut isumageqaat qaarterujussuarnermik nalaani 
tammaasimagamikkik. Qeqertamut oqquisimaffimminnut 
takkutillaqqugaluaqaat. 
Najugartik kaavittuliorpallaaqimmat isumaqatigiipput 
qeqertaq sinerlugu oqquisimaffissaqqinnerusumik 
qinerlerniaraluarumallutik. Silavartilaaramik qeqertap kimmut isorigunagaa tikikkaluarpaat, sissarli pavungarsuaq iimisaartorsuummat nigguvissaqqissumik 
naammattoorsinngillat. Taamaattormi allatut ajornarsippat 
niuniaraluartussaapput. 
Aatsaat utimut aallariarnialissallutik kisianni Inequnaaluk uparuarmat Qooqa qiviariallartoq nittaalarsuup 
persorersuullu kipiimiallanneratigut ilaana ilisarnartoq: Nunagisamik Uummannap qaqqaa akisugussimasoq. 
Qooqap Inequnaaluk oqarfigaa: Kinguligut isumaalugunaqisut merserinngikkukku ikaariaraluarfigeqqajaqigipput!" 
Inequnaaluk akivoq: "Timikkut akornuteqanngilanga 
qasuereerlungalu. Ikaariaraluarniaruit peqatigissavakkit. Anorlernerulinngippat atupalaarsinnaassajunnarsivara." 
Ikaariartorlutik aallarput. Qeqertap karratigut anoraa nuivaat suli taamaattorsuaq. Tamatumuuna saneqqiakannerlugu aallaramik oqqummukaarnerminnilluunniit 
iluaallagineruaat anerteriniarnertik ajornannginnerulermat. Qooqap Inequnaaluk oqarfigereersimavaa ajornartorsiulissagaluarpat erngerluni ilisimateqqulluni alartaasertuassagamiuk. 
Qeqertaq qimassimatsiaraallu aamma tassa persorersuup 
matuai Uummannaq aanngartillugu. Mallit anorilu najoqqutariinnarunikkik ornigartik kipusoorpallaassanganngilaat. 
Qooqa ungasiarluni assorliuvoq qaartittarnerminit 
Inequnaaluk tikittoorumanagu. Qooqap aappi Inequnaaluk 
nersorluinnarppaa aatsaat taamak anorersuarsiortigileramik, kisianni annilaanganeranik sapileqqajaaneranilluunniit 
malunnaateqanngilluinnarpoq. Malissuit annaarluinnarlutik ornikkaangassuk oqquannut morsuttorlu puttallarnissaa suli missiliornagu nuisaraaq ajunngivilluni. Kiisa isumaalugiunnaarluinnarpaa. 
Ikeq ikaagartik sivisujaakasiummat tulannissaa suli 
missiliornagu nunaagunartup taalliunneranik Qooqa 
malugisaqarami Inequnaaluk kalerrisarnialissallugu 
takuaa oqqummukanneq sangutilereersoq - sunaaffa 
taallersimaneq malugeriaramiuk sissaq qanillivallaarumanagu sangutertoq! Qooqap maliinnalerpaa. Kaassalisaqattaakutsoorsinnarlutik nunap oqqua aasiit kaavittuliorluni persertorsuaq tikillugu maneriimimmat Qooqap 
Inequnaaluk tikiseriarlugu torlulaarpaa: "Ajunngivissumik ingerlavutit. Nunaqarfipput aakannaralaannguussaaq. 
Uagut annakkaluartugut ilagisavut kisimik!" 
Inequnaaluk unilluni pilerpoq: "Naviasutsittuarunarlutit apuukkaluttuakassaqaagut!" 
Qooqap akivaa: "Uanga ilittulli navianartorsiortigaanga. Anorersuaq taama sualutsigisoq sapianak atorakku matuma kingorna anoraannarmut isumaalugisinnaajunnaarpagit. Kingulikassaavut isumaalugunarpallaaqaat, atagu tulasaarfigigaluarallartigik!" 
Sissaq tikilivillugu persorsuup ataani qernaallammat inuk-una innaarsuusannguup oqquani nikorfasoq! 
Sianiginnginnguatsiarmatik nillerfigigaannilu qiillaallavilluni ammut aallarpoq - Aneeraq! Qooqap pilerpaa: 
"Mikisulukkut tikippat?" 
Aperisaat ileqimisaartorsinnarluni qanoq-una oqalersoq: "Sukorsertavut pingasuullutik ullaarli aallaramik aamma tikinngitsoorput!" 
Akissutip ila nanertiallannassusia! Anorersuarmit 
malissuarnillu aniguilluni nunaqarfimmut tikinneq 
nuannaarutigileraluarlugu sunaana tusagaq taama alianartigisoq! Inequnaaluk nersornartumik qajartorluarsimalluni tikinnerminik nuannaarutiginnileraluarluni 
misigilerpoq nukillaarluinnarluni - upperinerluunniit 
sapingajappaa nukkani asasani marluk, Akulleq Seeqqorlu tikinngitsoorsimasut Qooqallu ernissaa Amajut. 
Inequnaaluk misigaaq qullini nakkaalersut. Anorersuaq 
taama sualutsigisoq qanoq ilillutik sukorsit qajartorsinnaassavaat? Qooqa tupannermit oqaranilu nakaannarpoq 
- soorlumi toqqusassineqartoq! Timinnguanni piniartup 
utoqqaap misigisartuup tamarmik ataatamittut isigisaata ernermi pingasut qajaqataasalu muluneranni annikilliungaarsimasup ernermi angajulliup tikittutuaasup qajaa taqqaasigut illuttut annaanaveersutut illugu 
tiguaa. Angummi tigugaanilu Inequnaaluup Qooqa qiviarlugu nipini sajutsillugu pilerpaa: 
"Qooqa, allatut ajornaqaaq, ujarleriartorniarta!" 
Taama oqarlunilu uteriaraluartoq angutaata ilungersuummeqaluni aalajangivissumik pilerpaa: 
"Taama taartigisoq anorersuartigisorlu avalakkaluarussi isigisassaqanngilasi. Niullusi majuaannarniarallaritsi!" 
Oqarfigisai soorlu pigallassanngitsut! Qooqa sissamut 
tulangajakkaluarlunilu uninngaannalerpoq - soorlu qanoq iliornissani nululeraa! Taavali oqarpoq: 
"Inequnaaluk, ataatat ilumoortumik oqarpoq. Maanna aallaraluarutta takusassaqarata uatsinnut ulorianartorsiortiinnassaagut pisariaqanngitsumik. Qaammalernissaa 
utaqqiinnarniartigu, arlariinnik ujartugassaqalerpugut!" 
Ajornaqimmammi Inequnaaluk niutiinnarpoq angummi 
ikioraani. 
Qaannatik isumannaarluariarlugit illumut isermata kingulit isumaalussimaqisut iluaallatsitseqaat qajartortortamik ilaat marluk tikimmata, qujanaqaarmi tamakkersimanngitsut! 
Mikisuluup Seeqqullu nuliaat qullisut Qooqap tuppallersarpai namminneq ilungersorpallaaratik anorersuaq atoreeramikku Mikisulukkut isumagivallaarnagit 
persorersuarmut tammaaginnarnikuugamikkik sapileqqajaanerinik malunnaateqanngilluinnartut. Tassami Mikisuluk isumaginngikkaluarpaa, kisianni nukarsua Saamik nalornivaa. Mikisuluk isumannanngitsorsuugaluarluni 
nukki kinngugaluarpat makititsiniarluni taama anorersuartigisumi ajortoorsinnaanera kisiat aarleqqutigaa. 
Inequnaaluk iseraluarami tuilini peerallanngilaa - 
soorlu suli nangaassuteqartoq! Angummi nuliamilu ornilluni ikiulermanni maleruutiinnarluni aatsaat atisaajartippoq. Mattarteramik Qooqalu illermut ingipput peqillutillu niaqortik kussartillugu. Sivitsunngitsoq qingaannit imeq qaammaareqqinnaaq koorusaalerpoq, tassa tarajoq 
najuussorsimasaat puaannit aniasoq! Taamaanneranni ningiortannguat Alliaq ulappusersimavoq naasunik akulinnik 
uunnaalluni qajartoruloorsimasut nakorsaatissaannik. 
Taratsumik majuussukkaminnik aniatitsereermata aatsaat 
ningiortannguata uunnataminik imertippai. Najoqqaareerlutillu Qooqakkut misigipput soorlumi kissartumik inuulluaamminartumik inussamik nuuinit aallartittutut illuni majuartoqalerlutik. Sinngorullerlutik kiakkermata aatsaat Alliaq peqqusivoq nerisassaanik tuneqqullugit. Aaviminersuit naqitarilluarlugit nassatarisimasaat Aneeqqap nuliata qulisserlugit qalalereerpai 
qullingertarniarlunilu ernini nukarliit tikinngitsoortut 
pillugit. Angajullequnni Inequnaaluk sinngorullersimalluni nerilersoq qiviartarpaa soorlu erligiummersorujussuullugu. 
Illorujussuarmiut oqartoqassanatik unnusserput. Taamaalluni Qooqa pilerpoq: 
"Aneeraq, sukorsertavut sumukarsimasut naluigit?" 
Aneeraq akivoq: "Aallarniarlutik pileritsammata 
inerteraluarakkit ajornaqaat; Inuusuttummi pileritsoruttornerit nangartaannarneq ajornaqimmata avalalersullu 
oqaluukkaluarpakka sila aarlerinarmat ungasiliaqqunagit. 
Karrarput alakkarterumallugu alanngutsigut aallarput. 
Anorlersorsuanngoreersoq piniaasaarlunga qaqqikkaluarama ajornaqaaq qinerfiujunnaareersimagami. Nunatta ilaanut pisimagunik pisullutik tikereersimassagaluarput." 
Unulluartorlu anorerpalussuaq nipaallineruvoq. 
Taarsisimanera taama sivitsortigimmat aammalu Qooqakkut 
qangarsuarli tikereermata tikittusamik ilimasukkunnaaramik ilatik innareeraluartut ningiortannguat Alliaq eqqumaalerpoq qullini ikummaruloorlugu. Aneeraq 
aniartuarsimagaluartoq tikittussanik ilimasukkunaarami sanarsuiaannarpoq. Qooqa akitserluni nuliami saniani nalaasaalerpoq ernissani Amajut isumageqalugu. 
Illorujussuarmiut ilimasuerlutik anorersuup nipaallinera ilutigalugu nipaaruteruttortut erseqqilluinnartumik matu silarleq ammarpallappoq. Alla 
isikkukkunnaarpaat katak! Puttutileriallartut Mikisuluk 
Saamillu - qangami qujanaallak! Mikisuluk puttutiinnavilluni Qooqa massissimasoq qiviarlugulu oqarpoq: 
"Tikillutalu Inequnaalullu qaannasi takugatsigik nuannaajummernermit qitikkallarpunga!" 
Mulusortatik malugisimagunanngimmagit Qooqa pilerpoq: 
"Qujanaqaaq ilissi ajorasi tikikkassi. Sukorsertavut 
tamarmik tikinngitsoorsimapput!" 
Mikisuluk tupannermit ueruloorluni nappaannaraluarlunilu tuilissuani atorlugu ippammut aqullaaginnarpoq, nukarsualu Saamik qarsoriataavilluni angajorsuarmi sanianut nakkaasaannarluni ingippoq. Tuilissuatik attaasa angussuit marluk ippammi nakaannarput. 
Qooqa pilerpoq: "Tikiinnarluta tusaraluarpavut, kisianni taama taartigisoq anorlertigisorlu ujarlernissaq 
atorfissaqanngilaq. Qaammalernera iluatigalugu Inequnaalullu malunnartorsioraluarumaarpugut!" 
Mikisuluup akivaa: "Soorunami uagut Saamillu aamma 
ujarleqataassaagut. Ajornaqaarmi taama taartigisoq 
persoritigisorlu imaani nunamiluunniit qinerlerfissaanngilaq!" 
Qajartoruloorsimasortatik kingulliit taratsumik aniatitsereermata Alliap Qooqakkunnut nakorsaasiussami 
assinganik nakorsaaserlugillu neriseriarlugit oqaluuppai qasuerserniarallaqqullugit sininniarallaqqullugillu nammineq itersarumaaramigit. 
Unnuttorujussuaq Mikisuluk innarluni inuulluaamminerujussuarmik misigisaqalerpoq. Ningiortannguartik Alliaq qujagisorujussuanngorpaa. Nalunngilaa imertitaa naasunit sanaaq qasuernartorujussuarmik malunniuttoq. Isumaannarmigut qujamasuffigeruttuleraani Alliaq sallaalleruloorluni taaka oqaluppalulerpoq: 
"Inuuninni sivisoqisumi tamalaarpassuarnik atugaqartartillunga anorimik aatsaat taama angitigisumik 
misigisaqarpunga. Nassuttuup kujasittarnersuanit 
sualunneruvorluunniit. Sila taamaatsillugu angutitat mulutillugit isumarpassuit pinngorartartut tikittoqartilluni qujanallaaraaq. Taarsisorsuaq muluinnalerassi 
isumaalukkaluaqalunga anaanagigaluama oqaaserisartagai eqqaaginnarpakka inuusuttuaranngorlunga suli uininngitsunga nuniaqatigalunga ima oqarmat: Alliaq paninnguara, peqqillutit uinissimaleruit immaqalu qitornaqalerlutit, uiit qitornatilluunniit mululerpata, nikallornak isumalluartarniarit qanoq pisimanerannik paasisaqarnissavit tungaanut. Neriunneq isumakulunnermit tamatigut salliutittaruk! Qooqakkut Inequnaalullu siullermik isermata anaanagigaluama oqaasii qanoq eqqortigisut paasivakka sulilu nakuunerulersillugit 
Mikisulukkuk nukkilu tikimmata. Tikissiinerpassuit isumaalunnertaqangaartut atortarsimavakka. Qanigisannguakka ajunaartarsimapput tikissiigaluarlugit tikinngitsoorlutik. 
Ullumi anorersuaq qangaappat ernumanarseruttortoq nikallorsimanngilanga piniartortatta tamarmik tikinngitsoornissaat upperiumanagu. Ilissinnguaq sisamaallusi tikikkasi toqqissiallaqaanga. Uannut neriorsorsimavunga qullimik ataatsimilluunniit nakkartitsiumananga sukorsertannguatta qanoq pisimanerat paasineqareersinnagu." 
Ningioq amerlanertigut nipaalluni inuusoq isumaaloruttorfimmi taama oqalummat Mikisuluk misigaaq 
isumalluartorujussuanngorluni, kisianni Qooqa ernissaminik Amajumik isumaaloqisoq toqqissiallannani 
sinilersimavoq. 
Ullaanngorluni suli taartoq anorersuarli inoriaqqorsimalluni siorsuppaluerussimasoq Qooqakkut Inequnaalullu pikkusereerput utoqqartatik makitereersimasut - Aneerarmi sinissimagunanngilarluunniit. Mikisulukkut sinilluaqimmata itersarnagit aallaannarnialersut Mikisuluk tupariataarpoq nukkilu Saamik itersarlugu. Aallartinnagit Alliap ippassaammat najoqqartitami assinganik iluaallaatigeqisaannik najoqqaaseqqaarallarpai. Pikereermata anipput. Suli taaraluarpoq anorersuarli inoriaqqorsimammat aallarniinnalerput. Aneeqqap sissamut ilagai. 
Isumaqatigiipput Saattut malunnartussarsiorfigeqqaarniarlugit. Anori inoriaqqorsimagaluarluni suli mallersorsuummat qajavissuit taakku sukaterullugu ujarleriartorlutik aallarput. Oqqummukaramik ingerlalertorlutik Saattut takusinnaalereerpaat. Karratungaannut 
pigunik marlunngorlutik avittussaapput - arlaat alanngoqqutsiartortut arlaallu saqqaqqutsiartortut. 
Saattut qanilliartortillugit Inequnaaluk nukkaminut 
isumaalunnermit aalaniartorujussuaq siulliumaalersimavoq. Taamaalluni pujuallattumik takusorigaluarpoq - soorlu maliarsuunngitsoq! Imminulli assortulerluni ilani kalerrinngilai qinernermit isini sanaroortillugit salloqittaaginnaqinagami. Tassuuguinnaq aamma pujuallattumik takusorivoq. Qisuarianngilaq, aallarluarsimaannarpoq. Kinguninngua erseqqivissumik pujuallattoqaqqippoq - soorlu ataasiinnaanngitsumik! Aatsaat taamaasimmat paatini napparlugit ilani kalerrisarpai. Kigaallannera iluatsillugu kingulii Inequnaaluup 
sanianut pisullu qaannat assortut pujuallanneri ilisarnarsivillutik takkupput. Taamaasiniariartorlu nipitunersaat Mikisuluk torlulaaqaaq: "Pujuallannerit 
pingasuupput!" Aallarterukkamik - kinami kingulliusussaq! Ilani kussakannerlutik maliarsunnut nassataritiinnarlutik aallarteruttortut Qooqartaat siuaraluttuaannaqaaq. Ajornaqaaq, ilaasa malikkaluaramikku siuaaginnaqaat. Soorlu imaalitsiaannaq taaka tikillugillu sannikareerpoq. Malinnittuisa erseqqivissumik takuaat 
maliarsuup qaanut pillunilu paatini qullarai. Paasivaat 
sukorsertatik tamarmiusut! 
Saattut assuanni imaannarmi naapeqatigiinneq puigugassaanngilaq. Inequnaaluup sukkaqaluni nukkani tikippai 
nikittaallugillu qiviaqattaalerlugit. Oqartoqanngikkallarput - torlui tamarmik soorlu qilikkat! Uummannap 
piniartui arfineq marluk anorersuarsioruloorsimasut 
tamarmik peqqillutik imaannarsuarmi naapikkamik tamarmik qissamik tupissimasutut ipput. Assoralillutik 
uneraannartut sukorsit angajullersaat Akulleq assorpaallariarluni nippaarissumik torlulaarpoq: 
"Amajut angisorsuarmik aaffaqaaq! Ammaannarlugu Saattuni qaqeqqavarput!" 
Oqarfigisai aallaqqaataani sumik nillersoqanngillat. Taava Mikisuluk assorpaallariarluni anori saneqqutiinnarlugu torlulaarpoq: 
"Tusagaq taama nuannertigisoq sukorsertavullu tamarmik ajunngitsut paasereerlugit pisarsuaq taama ittoq 
ilaginnaannagassaanngilaq. Qooqa, uagut kalikkiartoqisigu, ilavut ikaassapput!" 
Taama oqartorlu nukarsuata Saamiup pilerpaa: 
"Kingulivut taama isumaalutsitigisut qaannat tamarmiulluta ataatsikkut tikittariaqarpugut. Kalinniarussiuk nusukartigeeqisa, ilissinnit sanngiinnerugaluarluta ikiuutipalaarsinnaajunnarsivugut!" 
Saamik akuersaarpaat. Qaannat aatsaannguummat annilaangasimasut oqqummut aallarterupput nuannaartorsuanngorlutik. Soorlu pussunneq Saattut avallersaata kangilernani aaversuaq amoqqasoq ammaannagaq qangali 
tikereerpaat. 
Kalusersuukkamikku pisarinnittua Amajut aavermut 
tullinnguullugu inissippaat. Nusukartigiillutik aallarlutillu kingumut saariarluni Mikisuluup Amajut pilerpaa: "Aaffattunnguaq, sussa paariartanngikkaluaruit, kalissavatsigit!" illalaallarlunilu. 
Tamaviaaginnaq Uummannap tungaanut assorlutik ikaalersullu kitaa umitsillaataa kanannaq tunuartilerpoq. Mikisuluk isorlersaalluni nusukartoq torlulaarpallappoq: 
"Qooqa, ernissannguarpit pisarsua anorikasik sioqqullugu tikiuteriaraluaqisigu!" 
Taama oqarlunilu akissutisiassani utaqqinagu aallarterami paassui qangami pujuallattannguarsi! Nusukaqatai tamarmik qiimmallaqqiinnarlutik aallarterupput assumut - pujuallassuaq kisimiliuna! Tassalu 
illoqarfimmik kangerliumarnanut pulasut kanannarsuaq tikiuppoq erngerluni pujuinnarsuanngorluni 
- tamatumuuna kiaana soqutiginiassagaa! 
Isumaalunnerujussuup kingorna illorujussuarmi 
nuannaarnersuaqalerpoq mulusut tamarmik ajoqusersimanatik tikimmata - asulu Amajut aaffassimasorsuulluni! Arnartaat illinnarnersiuinnarlutik qulissilerput. Qaannat tamarmik isumannaarneqareersimammata illorujussuarmiut isersimaalerput qalatsiisaa tamatumuuna sukorsertatik oqaluasaartuliullugit. 
Sukorsinit Akulleq angajulliumaarnerugami oqaluasaalerpoq: 
"Ataatama inerteraluaraatigut - sunaaffami eqqortumik - sukorsissilluta aallaannaqigatta anorersualillarmat peqqissimileraluaqaagut. Utoqqaat qanoq naalattariaqartigisut aatsaat-aasiit uppernarsarneqaqqippoq. 
Karratta tungaanut aallaraluarluta mallerilerlugu utiinnarnialerluta Amajut uparuariarmat qiviariallaripput avannatsinni aaversuaq puttasoq. Soorunami pileritsoruttornerugatta misigaagut sannguigereerlutigu. Saattut tungikanniannut nuttartorsuaq iluatsinneq 
sapilerlutigu tassalu Saattut qanillivillugit Amajup 
puisartigalugu torrallavillugu naaleqaa. Tamatuma nalaani anorlerlualeriivissimavoq, piniagarsuarpulli 
persarinermit anori sianiginngitsutut ipparput. Pueqqittoq nukkama naalillarmagu marlunnik avatartaqalerami ajupalaartorsuanngortoq iluatsillugu aamma naalikassaqaara. Perpiarunnaavissoq Amajup anguigaqaa 
tassalu toqullarluni. Kalusersuuteruttuleripput anorersuup tikippaatigut erngerluni persorersuani attataralugu. Oqqummut kaamisartiinnavilluta ataasiarnatalu 
nusutsilluta kingoqqajartarluta kiisaana kinngusoqariarata Saattut kangilernannut oqquikassallartugut. Oqquartannguaq iluatsillugu qaannavut pusillugit qajannaarsoriarlugit aaversuaq peqqamik amorapparput 
pituinnariarlugulu oqquiffissaliorluta. Ilungersuakujunnermit qasusimagatta isumaqatigiippugut marluk 
sinittut ataaseq pigaartuusassasoq, kisianni iluamik sininneq ajornaqaaq taama silarlutsigisoq. Nalunngikkaluarussi anorersuaq qajartorfigigissi qanoq isumaalutsigissagaluarnerpugut - ilami anorimik taama sakkortutigisumik aatsaat takuvugut. Qujanaqaarmi tamatta jorata maanna isersimaleratta." 
Pissarissaarlutik ukioq anigoramikku upernassaraa 
siku aserortilermat pisaqartartorsuupput qilalugaminersuarnillu panertuleqalutik. 
Taseralimmi Nassuttuumilu piliniareeramik Maniitsormiut ilaqutaqarfigilikkatik nunaminnut aqqusaartippaat, 
tassanilu ullut arlerlugit nuannerluinnartumik nunaqqatigiipput. Seeqqoq Maniitsormiumik nulialik ernertaarsimavoq, tamatumalu nalaani Qooqa arnaannannguanik 
pingasunik qitornaqalersimavoq. 
Tikaagulliit Uummannap karranngua aqqusaarajuttarpaat. 
Maniitsormiut suli tikeraartigalugit Uummannap sioraani 
qaannat tarmiullutik qamalerput. Tikaagullissuaq 
eqqaanni puiarpoq ilaannilu nujuisertarluni. Kujammut 
ingerlaguni avannamut uteqqittaraaq. Mikisuluk 
Aaqqiorlu Amajullu allattoorsuarnik angajullianik 
pisaqariaramik puisit akuttugalugit timmukaannartut tikaagulliup taassuma Qooqa nujuisilerpaa. Uteqattaarfigiuaannalermani Qooqa isumaliuinnarpoq: puisartinngiinnaruma nujuisiinnarpat annerseriaraluassaqaara! 
Qalalianeri misissoriaramigit tungaannarminut ingerlasoq paasillugulu piukkuutsappoq. Siullermik puimmat qisuarianngilaq, kisianni siornatungimigut sannikakannerluni puimmat silugutillaataa peqqaakkunnaarlugu naalippaa avataarlunilu. Eertartorlu qaannat allat 
sanguterukkamikku! 
"Qooqa tikaagullimmut naaleqaaq!" Torlulaarpaluttoqarpoq - nalunngilaammi Qooqa naakkiaruni peqqamik pinavianngitsoq! Naalitarsuata avataa iserpaa. Qooqa kujammut anguallersariarluni unittorlu avataa pissikkarami! Aallarsariarluni puisorlu aamma anguigaqaa. Aanaartorsuulluni aqqaqaaq - qaannat nipaarsaarunnaarlutik parrutileramikku! Tamatumuuna mulungaarani puillartoq Inequnaaluup aamma naaleqaa. Morsukkaluariarluni nueqqiinnartoq Maniitsormiup Angusalluup nukaata Qapaap aamma naaleqaa avataarlunilu. Tikaagullik tuukkarnik pingasunik anguikkamillu attataqalerallarluni perpiarunnaartoq Akulliup aamma naaleqaa. Tikaagullik kussakannerluni morsukkaluarlunilu qipoqqani qallinngorlugu puttallaannartoq avaallakkamik - misigilerput aamma tikaagullillarlutik! 
Kujavaatingaatsiarsimagaatik kalusiuppaat. Qooqa pisarinnittuummat tikaagullimmut tullinnguullugu nusukartigiillutik aallaruppaat nuannaamut nipaarsaarunnaavillutik. Uummannap nunaqarfia qanillillugulu angisorsimasutut eertartorsuanngorput. 
Aneeraq nasiffimmiittuartartoq tasamunga ammut Mikisulukkut tungaannut torlulaarpoq: "Angisorsimasorsuugamik eertarpaloqaat!" 
Akuilitsiinnariarlutik Mikisuluk Aaqqiorlu Amajullu 
parsiaallutik avalapput. Qajarsuit taakku pingasut 
aallarteruttortut Aneeqqap nasiffimmit isiginnaalerpai. Inuusunnersakasiata Amajup ilani angumaannavillugit taamak tarripput. 
Tikaagullissuaq tulaammassuk pilattorsuanngorput. 
Nungukkallagassaangitsumik neqissarsipput. Sissap 
qulinnguatigut igat arlariissuanngorlugit igaartulerput 
- illarpalaarsuaq kisimiliuna! 
Pillattut nuannaarniarlutik suli ilaannarlugu avaallatilillarmata pileriallaraat Maniitsormiut niviarsiatoqartannguat Ilutak inalugarsuisa akornannut nakkartoq! 
Qooqap qaninnerugamiuk qiluaa. Takisunnguakasii aarujummik imarajummillu qangami qorlunnguarsi 
kaminilu ulikkaarsimallugit! Illaatigitinnermit sooruna 
ittoortunnguakasiulluni illup tungaanut taamak ineqaraluanngilaq allanik atisiartortoq. Aammaasiit eqqaallattaarlugu kingorna illarniutissartaarallaripput. 
Tikaagullikkallarlutik piisaartuatsianngorput. Manna 
tikillugu tikaagulliit isiginnaaginnartarsimavaat qajaannarmik piniagassaanngitsutut isumaqarfigalugit. Paasivaalli ikilerluariarlugit piniagassatut allatulli 
aamma pisarineqarsinnaasut. Qooqakkut Mikisuluullu paasivaat tassaasiit inuusunnerusortatik - maannakkummi piniatorsuanngortut - nangamasassaajunnaariartussasut. Qilalukkanut aavernullu naalissallutik kisikkunnaareersimapput. Tassaluaasiit Qooqa tikaagullimmut 
naalimmat isumaqalerunnarsipput aamma namminneq 
tikaagullinniarsinnaalissalutik. 
Upernassaammat ussuttamik nannersui allunassiarinialeramikkik Qooqakkut Mikisulullu isumaqatigiissimapput ninngusoorsuarnik allunassiniarlutik. Silittorsuarnik allunassipput qaannamit alerissallugit piukkunnanngitsunik. Siaqqisimariarlugit navereeramikkik ullut arlaanni inuusunnerusortatik oqarfigaat noqquteqatigiumallugit. Noqqutileramik illuatungaaniipput 
Qooqa, Mikisuluk Inequnaalullu illuatungaanilu inuusunnerusortaat sisamat. Aallaqqaataani Qooqakkut 
akiukkatik oqigiinnartarsimagaluarlugit kigaatsumik kinersiartuaartippaat. Ukiut pingajusaanni noqquttarnerminni naligiilerput. 
Ukioq taanna ukiinerminni Qooqakkut tuukkiorput qajannaatsorsuarmik unaartalimmik. Allunassiamik silittut ilaat tuukkarsuarmut tassunga alertaliuppaat. Qaannap 
pisataanik allanik taakkununnga naleqquttunik suliaqanngimmata ilaasa isumaliutigilerpaat tuukkarsuaq sumut 
atorniarneraat. 
Unnuit ilaanni timersuutinik tamalaanik ileqqumissut 
unammillarsinnarlutik nerereeramik Saamiup angajorsuani pilerpaa: "Allunaarsuit uku sumut-una atugassasi?" 
Mikisuluk akivoq: "Nalunngilarsi ukiariartuleraangat 
karrannguarput tikaagulliit qaninniartaraat. Qooqalu isumaqatigiissimavugut tuukkiarput tikaagullimmut misilikkaluarumallugu allunaat taakku alertaliullugit." 
"Sunami avatartaritinniarpisiuk?" Saamik apereqqippoq. Angajorsuata akivaa: "Uatsinnut avatartaritissamaarpugut!" Inuusunnerusortaat apeqqinnatillu eqqarsartuatsianngorput qanoq iliorlutik imminnut avatartaritikkaluttuaqinersut. 
Upernassakkut siku qupillattaarluni imarnersaqartitilersoq ullut ilaanni piniartut tamarmiullutik aallarput Aneeraq utoqqartartik angalassaartoq kisiat pinnagu. Mikisuluk, Qooqa Inequnaalullu qimmilisarput 
- ilami pisaqarluarsimalluni qimmit uniartigalugit qujanartaqimmata. 
Imarnersat kujaleriit arlariillutik qammavigilerpaat. 
Kujallermiipput Inequnaaluk qatanngutinilu marluk 
Amajullu, avannarlermilu Mikisuluk nukkilu Qooqalu. Kujalitik iluatsitsisarlutik natsernik pisaqartareersut Qooqakkut suli sunngitsut ussuup angisorsuup 
puiffigai. Qooqap qaninnersaagamiuk naaleqaa. Aqqartorlu maniillamut tukerluni alersuani siatserusaalerpaa. Sanngimmat noqqusiinnaqaa! 
Tamatuma nalaani Mikisuluk Qooqap sanianut pereersimavoq pisariaqalissappat ikiorseriataarsinnaanngorlugu. 
Taannaqami Qooqa noqquserpoq! Ussuk puiniariartoq 
amuarlugu aallaruppaa, aqqariaraluaraangami qapussuaq kisimiliuna - tassami Qooqap amuartorsuummani! Artugarinngivillugu sikup sinaavanut apissikkaalu Mikisuluup kapigamiulliuna! 
Pisarsuarni amorallugulu Qooqa Mikisulummut 
oqarpoq: "Soorluuna allunassiavut ajorpallaassanngitsut. 
Immaqaana piniakkamut anginerusumut misilikkaluallaraanni!" 
Aatsaat oqaatsini naasimatsiaannarai anersaarpallassuarmik tusarlutillu qiviariallartut qilalugaq qernertarsuaq puillartoq! Ataatsikkorluinnangajak pingasuullutik naaleqaat. Alersuatik noqimaarlugit siatsikkamikkik unitsillugulu Mikisuluk oqarpoq: "Ilissi assoroorasi alisi sanngisimatiinnarsigik! Misiliinnarlugu atagu 
uanga amuariaraluarallarlara!" 
Maniilannguamut tukerluni Mikisuluk ammalortuinnanngorluni amuarusaalermat Qooqakkut Saamiullu assorooratik alitik amuarusaarpaat. Qilalugarsuaq anersaatsiariarluni kingullermik nakaterpoq. Taannaqa Mikisuluk noqittuatsianngorpoq! Noqimmersullarlugu kingullermik amuarlugu aallaruppaa. Taaka oqarpallappoq: "Qanilliseriaraluassavara, puttuppat anguigaqigisiuk!" Puiniariartoq Saamiup anguigarpaa, kisianni 
tukumariarnermit qarsuteqqajarlugu sunaaffa saarni 
attutsiaannarlugit asuli annersikutsuuginnarlugu. Pinerliortoq paasillugulu qilalugarlu aalassariallartoq 
Qooqap naakkiarpaa. Anguigarsua sorrutillartorlu qilalukkap sarpii iperaapput taamallu morsulluni. Mikisuluk noqittuusoq oqarpallappoq: "Nusunngilaq, qilaanngarunaqaat!" Taama oqartorlu qilalugarsuaq puttallaannarpoq talerorsuani qallinngorlugu. Qooqapaasiit piffissarpiaatigut naalillarneramiuk! 
Aasaammatik ileqqumissut Maniitsormiut allarpassuillu ilagalugit Taseralimmi nataarneriillaramik 
umiarsuarsiorlutillu pinnalluareeramik tuttunniarlutik Nassuttuumut pulapput. Tuperpassuullutik aasiit 
Umiivimmut tammaarput. 
Tuttuisassiornermit tiffartertorujussuupput. Taamaattormi Akuliarusersuarmi arlalinnik tuttupput. Tassani aavartaqattaarlutik ullut ilaanni kujavaruttorlutik 
anori allanngoriataartoq narsaamanersuaq nueriallaraat pannerinnatsiarsuit pingasut taavaaku qimaalereersut. Iluatinnartarmatami nangaajallattoqaratik arpaliullutik malilerpaat. 
Aallaqqaarsimaleramik ingiaqatigiiginnangajakkaluarlutik pisoreersimaqigamik ilaat erngerlutik kinguariartulereersut Aaqqioq siuariartulerpoq. Sivitsunngitsoq 
Qooqap anguaa. Qooqa isumaqaraluarpoq pannerit qimaasut angujartussappagit siulliutiinnarniarlugu. Sivisujaamik ingiaqatigiikkaluarput, kisianni majoqqarsuaq sivisooq atuallallugulu Qooqap paasivaa malitatik 
angujartorunnaarlugit. Kulavaappata tuttuaraagaluarpataluunniit malinnissaat merserinerussagaluarpaa, 
pannersuugamilli atagu qasullarumaarput. Aaqqioq 
malunnartumik qasujartulersoq Qooqap allatut ajornartumik saneqqutiinnarpaa kingumullu qiviassaajussullugu qimaasorsuit malilerlugit. 
Majoqqarsuaq qaqingajalerlugu ataaseq kinguartoq 
angoriarlugu uungaralaaq pisippaa. Uppillarmat malitseqarami qiviaqqinnagulu ilai marluk aallarterfigai. 
Qattuneq qaava toqqissoq qaqigaallu tulleq aamma pisippaa. Pingajuat ilaminit minnerumaaq kingumut qiviaqqaariarluni aallartertoq arpakasillaramiuk aamma 
pisippaa. Uppikkaluarsinnarluni makimmat pisissini nakkaaginnariarlugu misigaaq nassussuisigut tigoreerlugu. Tuttup sikiimisinnarluni nassummeriaraluarpaa, 
Qooqali aqussiimilluni manngertisimammat itigarpaa. 
Siggui nunamut tutsisimalaariarlugit qungasia qissallariarpaa - uffa kisimi seqquallassuaq! Sunaaffa 
niulersua pillukartillugu! 
Toqullartorlu siorpaallammat qiviariallartoq Aaqqiup qungujukutsoorluni tikikkaani! Qooqap iliornera tamaat Aaqqiup ungasissinagu isiginnaarsimavaa. Ingillutik anersaartutsiariarlutik aattorlutik aallartittullu 
Saamik anngummat Qooqap uteriaqquinnarpaa tuttutani 
siulliit marluk aattoriarlugit tammaarfimminnut 
ingerlatiinnaqqullugit Aaqqiorlu inerunik malinnikkumaaramik. 
Taamani Qooqa tuttunik malinnimmat Aaqqioq oqartarsimavoq: "Tassa inummik oqilasuunnguamik takugaluarnarpoq!" Namminermi Qeqertarsuup ikersuata sikuani arpalluni sungiusartuartarami isumaqarsimagaluarpoq inoqamminut inorsarpallaarsinnaajunnaarluni - sunnaaffagooq-una sakiatsiakasini suli soqqajarsimanagu. 
Aaqqiup misigisani tamanna iluaqutigisimavaa. Angerlarsimalerami sungiusartuarsimavoq. Kingorna tusaamaneqarpoq oqilassutsimigut angumassassaajunnaarsimasoq, taamaattorli Qooqa inuutillugu oqilaniuteqatiginissaanut kingorna periarfissarsisimanngilaq. 
Avannamut ingiaqatigiikkamik umiat arlallit ilaliullugit Uummannamut aqqusaartippaat. Tinuteqisaarmiut aamma 
ilaapput. Aqaguani ullaannguaq Maniitsormiut niviarsiatoqartannguaq Ilutak - sunaaffa aquikkiartorluni anigaluarluni - torlulaarpoq umiarsuarsuit tikileqisut! 
Aneriallartut uiarutereersimallutik taavaaku kisaraluttuallartut - pequallakkamik! Umiarsuit ilisarnarluinnaqaat aasani arlalinni umiarsuarsiugarisartakkatik. Arfalluarsimannisuugamik pukkilisimapput. 
Ilisarisimareeramikkik nioqqutissaminnik tigooraapallariarlutik qajarpassuullutik ikaarfigaat. 
Umiarsuarmi niuffatereeramik umiarsuit inuttaat 
upanniummik nunamut ikaarput, tassami Qooqakkut ileqqoraat arnartatik umiarsuarmut ikaartinngilluinnartarlugit. Aneeqqap ataasiarani oqaluttuussimavai umiarsuit takornartat ilaat qanga arnanik avalaassiniartarsimasut ilaasalu inuttaat angutaaserumatoorsuusartut. 
Taamaammat Uummannarmiut mianersorluinnarlutik 
umiarsuarsiortarput. 
Umiarsuup naalagaata Qooqakkut ilisarisimasarilersimagamigit assut inussiarnersaarfigisarpai. Ilisimatippai 
imertariartuinnarlutik inerunillu avalanniarlutik. 
Nipilersuutiminnik ikaasseriarlutik nutsugiartorsuanngormata illorujussuup kujataatunginnguani qaarsorsuarmi qitittorsuanngorput. 
Umiarsuup naalagaa inussiarnersaarpallaaqimmat Qooqap aarfip tuugaavinik illuginnik tunivaa. Tunisaa aatsaat 
taamak tulluuppoq. Kiffami ilai qaaqqoriarlugit avammukarpoq. Timmukaappai poorsuaq ulikkaarlugu tuluit timiusaat qernertut qillertuusarujussuillu marluk, 
arlaat tiit, arlaat kaffit. Kakkissaatit pinnersut sapanngallu meqqutillu arnartaasa pissaat aamma nassarpai. 
Qooqa oqaluuppaa Kalaallit Nunaannukartartilluni nunaqarfiannut aqqusaartassalluni. 
Unnulluni tarrajussisoq umiarsuup naalagaa siggartarmat sakimmeraluaannarunarlutik arritaqaratik kiffarsui atilerput. Uummannarmiut tikeraartitillu angutit tamarmiullutik sissamut qanivaat. 
Taamani kiffat ilaqarput inummik amannaatsorsuarmik. Pissusilersornera eqqumeeruttormat ateqartilereerpaat: "Silaqassaanngi!" Qitittut tunuartullu arnanik 
tigusigaluallaaraaq, taamaasisorlu naalagaata suanngattaraa. Kingorna paasivaat sunaaffa aalakoortorsuaq! 
Naalagartik ateqqusimmat taannarsuaq kingullersaalluni aterusaalerpoq kingumullu qiviartarluni. 
Ilani upanniummut issorareersimasut sissamullu pilluni qanoq pineqallannguarani Akulleq imminut 
qaninnerusoq aalariallaataa tillukkamiuk tillutaa 
tupannermik taamak qaaniikkaluanngilaq! Taamaasiniariartoq Mikisuluup aalassareqaluni allerorsuisigut tilloqaa. Uppikkaluttuarluni tunummut orlertorsuaq 
Qooqap tunuanit akorlugulu qangattaatillaataa inuk 
mikitanngitsoq umiatsiarsuarmut ilarsuisa akornannut 
miloriuteqaa - pisorpalussuaq kisimiliuna! Tunneranit upanniussuaq orrallalluni qaluseqaaq. Taamaasisorlu naalagaata kiffani suanngakkamigit! Umiarsuarmik tungaanut ipullutik aallaqaat. Avalatsiaraluarlutillu unillutik tungiminnut aalaterisorsuanngormata Uummannarmiut paasivaat imminnut kamaateqanngitsut. 
Umiarsuartik tikikkamikku ilaat qaqeriarlutik allunaasarsuaq ningimmassuk Uummanarmiut takuaat inuit 
marluk kinguleriissillugit amoorneqartut. Naalagaat nippaarippaloqimmat Uummannarmiut nalornilerlutik sakkutik 
piareerluinnarlugit sillimagaluaripput nalunnginnamikkik 
ikaaqqissagaluarunik akiuukkiartussasut. 
Ullaassakkut qaammalernera ilutigalugu kitsatik amooramikkik taamak aallarput, avanngasiaannguarlu iluatsillugu tissiataarlutik avammut aanngaannarput. 
Siorna tamatuma nalaani tikaagullikkamik tikeraartitik alutorsartikutsoorsimavaat. 
Umiarsuit avalammata aqaguani silagissuaq qaannat 
piunnartut tamarmik qamariarlutik aallakaapput. Ilatik Saattut eqqaannut qamariarmata Qooqa Mikisulullu 
qaannat allat pingasut ilaliullugit Uummannap karranut 
qamariarput. Tuukkarsuaq alersuillu nassarmatigik ilagisaasa alapernaasivippaat. 
Uummannap karranut pillutillu Mikisuluup nukki Saamik pilerpaa: 
"Tikaagullimmik qaninngoortoqassasoralugu Qooqalu 
ikani nuunnguami qamagaluarniarpugut, ilissi iluarisannguassinnik qamaniaritsi!" 
Oqarfigisai sissap tungaanut aallaraluarlutillu 
Amajut pilerpoq: 
"Naalitaqassagaluarussi uffami uagut ikiorsiissamaaginnarutta!" Iluariinnarpaat. 
Niuffigisaminni ulapittuatsianngorput. Allunaarsuit 
pingasut ujarassuarmut aalajangersorpaat ataaseq tuukkarujussuarmik tuukkartalik. Unaarsuaq immikkut sanaaq 
tuukkarsuarmut ivertinneqarpoq. Tuukkarsuit allat marluk minnerumaat Mikisuluup Qooqallu unaavinut ivertinneqarput. Tuukkarsuit annersaat Qooqap naakkiuppagu 
Mikisulukkut nukkilu aamma unaanik tuukkartalinnik marlunnik naakkiartussaapput. Qooqap Mikisuluk inattarsimagaluarpaa nakuarsuummat tuukkarmik annermik 
naakkiaqqullugu. Mikisuluulli oqarfigisimavaa: 
"Misilittartarnitsinni tamatta assigiimmik naakkiuttarparput. Illiit uniujuinneruvutit, naakkiuteqigiuk!" 
Ullup ilarsua qamagaluaramik qaninngoorneqannginnamik qamakatallutik angerlaannarniarlerput. Mikisuluk nikuippoq alersuit qilerussaariartorlugit. Alersuaq 
siulleq qilerussaarnialeruttoraa Amajut uparuarmat 
qiviariallartut tikaagulluik avannaminnit sarsukkiartortoq pueqqissaguni qaninngoorsinnaagunarluni. Mikisuluk pissikkami! Qangali unaaminut inissereerpoq. 
Piareeruttortut tikaagullik puttuppoq. Puilluarluni 
qattutsittorlu Qooqa oqartorlu: "Taama!" Naakkiaqaat! 
Unaarsuit pingasut tassungaannallartut tikaagullik arriitsorsuarmik morsulersorlu alitik noqimaarusaarutigalugit siatsilerpaat isukkaarnissaannut Amajut kalerriisussaliullugu. Alersuit isukkaalersullu Amajut Qooqap tununnguanut pilluni noqeqataalerpoq. Alersuatik isukkaarlutik sanngimmata tigummiinnalerpaat. Isukkaarsimatsiarlutillu Saamiup naakkiussaa amusoorpoq tassalu arlit marluinnanngorlutik. Nukarsuani amusoortorlu Mikisuluk nillerami: 
"Amajullu avalariarlusi naalikkiartorasuarniarsiuk!" 
Ikiniariartullu tikaagullik puivoq aanaartorsuulluni. Qooqakkut misilillugu amuarniarsarilerpaat, sulilu 
aqqanngitsoq tiffaallatsippaat. Aqqatsiaraluarlunilu pueqqiinnartoq Amajukkuk Saamiullu qanillivillugu naaleqaat. Tikaagullik qapummersullarluni malunnavissumik qasukkariartulersoq Qooqakkut amoortuatsianngorput. Marlunnik avatartaqalereermat Qooqa torlulaarpoq: "Tulallusi amooqatigiartuinnartigut!" 
Oqarfigisai niutipallakkamik alersuit tigugaallu 
tikaagullik sissap killinnguatigut puttallaannarpoq. 
Qaneqimmat anguikkatik tigoriarlugit silugukkaluarpaat, nikerianngimmalli paasilerpaat toqulersoq. Avaallakkamik! Mikisulukkuk Qooqalu imminnut qiviarlutik 
illalaaramik kiagunnitillu allarterniarlugit. 
Tikaagullik tikillugulu savissuatik arfannianit pisatik qaanut kappullugillu Qooqa pilerpoq: 
"Mattassuarnik orsutalinnik neqinillu usileriarlusi kingulivut qujasariartorniarsigik kalikkiartoqquutigalugit, Mikisulullu utaqqiisaa kalerusaassavarput. Pisaq taama nuannertigisoq nunaqarfitsinnut pissullugu 
pillatissavarput." 
Amajukkuk Saamillu mattannik neqinillu usileriarlutik parrutiinnaq aallarput. Aallarmata Qooqakkut 
Mikisulullu kalusersuinnaqaat. Tikaagullik pualalluni puttasummat avattat pingasut kisiisa avatarsiuppaat. 
Qajartorsimasut amerlanersaat tikerareersimasut 
Amajukkuk Saamillu usiartorsuullutik niullutillu 
angisorsimasut eertartaasiannik eertallartullu Uummannarmiut aalassakkamik! Eertariarlutik assatik torluaasiullugit timmut torlulaarput: "Tikaagulleqaagut!" 
Kalerritaat avaallappalukkamik! 
Umiat pingasunngorlugit kalikkiat eqiasunnguanngitsut 
aallaqaat inngerpalaarsuarliuna! 
Tikaagullikkallarlutik Qooqakkut ueriinnarput. Tikeraartitik aallarsimalersut aamma tikaagulleqqipput. 
Ukiuummatik allamik tuukkarsualiorput Mikisuluup 
naakkiutassaanik. 
Tamatuma kingorna ukiariartulerneri tamaasa Qooqakkut tikaagullittaannalerallarlutik ingallutik neqissameerunnaarput. Uummannap karrani tikaagulleqqaarfitsik qammavinnaaliuppaat, Uummannarlu inoqartuartillugu 
qammavik taanna qammavigineqartuaannarsimavoq. 
Maniitsormiut Tinuteqisaarmiullu Qooqakkunnut aqqusaartalerallarlutik uerilluinnarput. Nunaminnut 
angerlarsimaleraangamik eqqartortuartarpaat inuit taakku ilaqarfigilikkamik peqqissaarluinnassusii! Atisaannik 
alinnilinnik takuffiunngilaq. Ipeqartillugit naammattoorneqanngisaannarput. Pisataat tamarluinnarmik sanalluagaapput aseqqoqarnatillu. Aseqqullit quppallilluunniit 
iluarsineqarsinnaasut tamarmik kusanavissumik iluarsineqartarsimapput. Aallaqqaataani Aneeraq kisingajaat 
sanasorigaluaramikku sanaassat taama amerlatigisut 
isumagisinnaajunnaarmagit namminneq sanasalerput 
sannarissorsuanngorlutillu. Arnartaasa qullersuatik 
qulissiutitillu akuttunngitsunik salittarpaat. Tikaagulliup soqqaanik sanaanik puugutaqarlutillu ernguseqarput. Igarsuit arlariit pigaat - ilaat aalisagaannarnut 
atorneqartartut ilaallu neqaannarnut. Inoqutigiit tamarmik immikkut qattaajaqarput. Tikeraanik sinittoqassagaangamik ippammiorisarpaat akimioralugilluunniit, amerlagaangatalu qarajarmiorisarpaat. Ammit tikeraanit atorneqarsimasut illup inuinit atorneqarneq ajorput. Ningiunnguat Alliaq utoqqarsuanngoraluarluni suli taama sajaatsigaaq. Arnaqatini tamaasa peqqissaarnermik 
sunnersimavai. Ammit inunnit allanit atorneqarsimasut 
illoqatiminut atoqqunngivippai ilaanni kumaqartarmata. 
Illoqatigiit kumaqanngillat. Ukiut ingerlanerini kumattoqatsiartaraluarpoq, maluginiariarlugilli Alliaq kalerrittarpaat, taassumalu tupinnartuliorluni tamaasa nungutittarai. 
Illumik iluata aalisai taarsersorajuppaat. Amersuit 
aalisarineqarsimasut iluatinnartaqimmata Alliap arnaqatini ikiorsiullugit errortarpai nutaarsuartut ilersillugit. Taama mamigissaanialeraangami anngat atortorujussuuai; sooruna anngarpassuarnik sillimmateqartuaannarpoq. Aalisarineqarsimasut errorluarlugit nutaarsuartut ilersillugit suliarineqareeraangata quit arlaannut amiisivimmut toqqorneqartarput. Aalitsatik taarsertariaqalersullu taarsiutiinnartarpaat. 
Sooruna Qooqakkormiut nappaatinik akornutaasinnaasunilluunniit allanik atugaqajuilluinnarput. Peqqisaarneq 
takutitaat aallaarsimasarnerminni naapittagaannut annguppoq atugaalerlunilu. Qooqap panissanngua Maniitsormiumut Aaqqiumut nuliaasoq sajaalluinnarsutsimigut 
tusamasaavoq. Taavani najugalinnut assut sunniuteqarsimavoq. 
Immikkoortoq 4 
Ukiuni arlaqalersuni Maniitsormiullu Tinuteqisaarmiullu Nassuttuumut aallaarlutik piliniaqatigiittarnerminni imminnut ilisarisimalluinnalersimapput ilaqutariilerlutillumi. Maniitsormiut aqqutigalugit Qeqertarsuup kangerliumanersuani najugalinnit tamanit Qooqakkut tusaamaneqalersimapput ataqqineqalerlutillu. Maniitsormiut Tinuteqisaarmiullu Nassuttuumi 
ilagigaangamikkik angerlarneranni Uummannami tikeraarsimateriarlugit angerlalersullu sakimmeraluaannartalerput. 
Ukiut ingerlanerini Aaqqiukkut nukappiaraannarnik 
marlunnguanik qitornaqalersimapput. Ernuttani taakku 
Qooqap tupinnaannartumik asavai, sannarissorsuugamilu 
nukappiaqqanut piukkunnartunik sanaattuartarpai. 
Ukiat arlaanni angerlareersimalersut Qooqap ernuttani 
puiussaaginnaqai. Unnukkut unerillutillu eqqartortualerarai - tassaluaasiit ukiorsuaq tamaat takunaviarnagit immaqalu tusarfigissanagit. Taamaammat Mikisuluk pilerisaartalerpaa ukiarpallaartinnagu Maniitsumut tikeraaqatiseralugu takornariaatigalugu, tassami oqaatigisarmassuk 
aqqutaani ataasiunngitsunik ukiiveqartoq akunniffiusinnaasunik. Aammami silaannarmik unnuisarnikuugamik inoqanngitsumi maaniinnaq unnuissagaluarunik eqqasuutissaqanngillat. 
Mikisuluk pileritsattaleriarluni kajumitsiinnarpoq 
- tassami aamma taajanna avannaatungersua takusimannginnamiuk takornariaatigerusullugu. Umiat oqaluttuarnerisigut nunap iluatigut aqqutaa narlusuuginnarsuugami nalunanngilluinnarsimavoq. Taamaallaat taavunga 
qanillilluni Kangaarsuk uiaraanni ilummukanneq 
saattariaqarluni. 
Ukiarluinnartinnagu aallarniinnalerput. 
Aqagumut aallartussanngortullu sila manngukkiartulermat isumalluaammiinnarput allamik anorlissanngimmat oquminnaamik kisianni! Avannarpalertorniassagamik suli taartoq aallassamaarput. Pilerisunnermik tuluit timiusaat nassatassani qaannami kinguanut 
unnukkulli Qooqap manngussuutereersimavai ernutannguaminullu tunissutissani aqagu ullaakkut tigoriaannanngorlugit. 
Aqaguani ullaannguaq suli taartoq illorujussuarmiut qanganit iteriarnerullutik Qooqakkut aallartussat ikiorpaat. Qaannatik sulluerutivillugit tamalaanik 
nassatalersorput tikaagulliup qiporarsuinut allaat ilami tamakku mamartaqimmata! 
Piniartoqatitik isumannarunnaareernikuummata immikkut oqaaseqarfiginagit qaannaminnut ikilllutillu 
Qooqa timmut saariarluni pilerpoq: 
"Taama ukiarluni imarlersartukasiuvoq. Angalaniaraangassi sila misissorluartarniarisiuk! Ernutannguakka 
kipisaffigeqigakkit arrinanga tikeraassavakka. Arlaanni 
avannamik oquminnaallarpat angerlarniarumaarpugut." 
Taavalu avannamut aallarput. Kianngaannguaq iluatsillugu avannarpalertoqaat - aamma isumaqatigeereersimagamik sapinngisamik avannarpalertorumallutik. Arfersiorfiup paani ikeq avannarleq ikaareerlugulu 
Kangaatsiap sallersuanut tulariarlutik panertortuukkallarput. 
Kianngaq natsikkiartortoq Sallersuarmit aallaramik 
oqumilluaqalutik Inussulik tunoqqukkiartorlugu 
ingerlalerput. Inussullip saqqaanut pillutillu ukiap 
aataarsui amisorsuit pullavigaat - tassalu persoralaartalillartoq! Aqqutaani puisinik takusaraluarlutik 
avannarpalertorumanermik isiginngitsuusaaginnartarsimavaat. Allaammi ikermi avannarlermi qilalugarsuit 
naammattooramikkik Mikisuluup pileritsaakkaluarai Qooqap 
inertersimavaa ilaginnaannaqqullugit. Mikisiluk naalalluni ingerlaqqiinnarsimavoq. 
Inussullip saqqaani amisorsuit naammattooruttorlugit 
Qooqap sila misissoramiuk paasivaa kianngaq imaannaanngitsukasiulluni atuunnialersoq. Mikisuluk tikiseriarlugu oqarfigaa: 
"Sumi unnuinissarput nalunaqisoq maanga nunat 
akorninut mallerfeqanngitsumut pereerpugut - immaqaana makku amisorsuit ilaannik usiaassarsigaluallaraanni!" 
Taama oqartorlu Mikisuluup niaqua soorlu katakkaluttuartoq - akuersaangaaramiuk - sunaaffami Mikisuluk piniagassarsuarnut pilerisunnermik noqeqqaannalivissoq! Asulu iluatseqalugu amisuarsuit Mikisuluup talerpiatunginnguatigut puttussuutillarmata Mikisuluk naaleriikatappoq. Naalillunilu assumut sangullaataa naalittarsuani ileqqumisut noqquserpaa - massalu Inussullip saqqaatigut kianngaq pulatilluni persorisukasinngoreersoq! Isumannannguanngimmallu qiviaqqinnagulu Qooqa amisuanik inerartaalluni aallarterpoq. Assuatunginnguamigut puioraatillartut 
ataasersuaq naaleqaa. Toqukkamiuk attatsiusiinnariarlugu 
oqqummut qiviarami takuaa anori sannerfigisimallugu Mikisuluk Inussullip tungaanut ingerlasoq. Maliinnalerpaa. Inussullip saqqaani qeqertaarannguup ikkarluusaannaasup oqquanut periarlutik aataarsuartarsuatik 
usissiuppaat naqitarilluarlugillu. Tassalu avannamut 
aallaqqinnissaminnut piareeramik oqumillutik 
aallarput Kangaatsiaq sioraqqukkiartorlugu. 
Kangaatsiap avannaani Saattut tunoqquteriarlugit kianngaq persorisorsuanngortoq oqumillugu taavunga 
avannamut aallarput. Maniitsormiunit tusaamavaat Saattuniit taavunga Kangaarsuup tungaanut narluinnarlugu 
ingerlasariaqartoq qaqqarlu kipparingajattoq karraqquteriarlugu avannaatungaani Kangaarsuk uiagassaasoq. 
Avannarpalertullarlutik taarsilivissoq ikerasannguaq sivikitsoq sarfartorujussuaq atuallallugulu 
avannannguaminni qaqqaq kipparingajattoq ilisaraat Manermiut qaqqaat. Karraqquteriarlugu avannamut 
ingerlaqqiinnarput. 
Taarsereersimalerluni anorersuaq sukatseruttortoq 
Maniitsormiut innaareersimasut suli eqqumasortaat eertarpaluttorsiuinnaleqaat. Angalasortaqannginnamik tupaallapput - allaassanatillu tikeraat! Kikkuussappammitaava 
taama anorlertigisorsuaq tarrumut qajartorsimasut? 
Angutit piunnartut sissamut arpaliukkamik taaraluartoq takuaat qajarsuit marluk saqqaatungiminni assoralisimasut. Kitaatungiminni nuunngutannguamut periarlutik tulaffissaannik ussersuuppaat. Sioraatsianut kaassalillutik majorassaarmata aatsaat paasilerpaat ilisarisimalluakkatik: Qooqakkuk Mikisulullu, tamarmik 
aataarsuarnik usiallartut! 
Ullut arlallit Qooqakkut Maniitsumi tikeraarsimapput. Maniitsup inuisa ilaat kujammukarneq ajortut alutorsarluinnarput piniartorsuit taakku marluk tusaamasatik aatsaat kiinarsigamikkik. Inussiarnernersuat nuannarilluinnarpaat. Qooqa oqartarpoq Maniitsumiikkamik inugitinnermit qaannamut ikinngitsuungajassimalluni. 
Maniitsumi tikeraarsimallutik nuannisaaruttulersut 
ullut ilaanni avannaq anorlerluavissoq qilalugarsuit Maniitsup alanngunnguatigut silammukartut torlulaarutigaat. Maniitsormiut qajavittaat avalakaalermata Qooqakkut Mikisulullu ilaaqqutiinnarput. 
Qilalukkat silammut nuttarluartorujussuullutik Kingittup assuanut pisullu Qooqap siullinngorluni 
anguai. Kingittup assua qaraartorsuarnik qittarnersuaqarluni kusanaalleruttortoq angisuinnarsuit arfinillit Qooqap maleqqiuppai. Puisartikkami saamimminik angualleriarluni unaarsittorlu Mikisuluk kinguninnguanut pivoq. Qooqa allamut qivianngivilluni naakkiarpoq. Naalittarsuani morsuttorlu avataanngitsuuginnaqqaaq. Mikisuluup paasiinnarpaa noqikkaluttuallartoq! 
Qilalugaq sanngimmat aarimmi Qooqap noqqusiinnaqaa! Mallit ulillaraanganni morsusimallaruni tamaana akornisigut niaquinnarsua allikaattaraaq. Qajarsuit ilaat 
anngullutik naalittarsuanik ningerniarsarinialissasut 
anguigarsuani tigullaata tamaasa ingiarlugit anguigariarpaa. Napakkallaraanilu taamaallaammi qilalugarsuaq sangujartuaarami sarpissuani iperaatiinnarlugit. 
Maniitsormiut aamma aasiilli takkorsarallarpai! 
Qilalugarsuaq noqitarsuani allanit ikilerneqarianngitsoq Qooqap toqupallakkusukkamiuk pissutigaa ernuttani Aaqqiukkut meeraat ningersinniaramigit. Qilalugartarsuani Maniitsumut tulaallugulu nusukaqatini oqarfigai: 
"Ernutannguakka aatsaat siullerpaamik tikeraarakkit siulliullugit ningerteqqaarallassavakka. Ningertereerukkit sinnera tamaat agguarumaarparsi tikeraaginnaratta 
angerlalerutta nassataqarniannginnatta." 
Ernutannguani ateqqoriarlugit qilalugaq amuneqannginnerani milortikkallarpaa angajulleq napputsillugu nukarlerlu uliunnatsillugu. Allamik pisaqartoqanngimmat sinnersua Maniitsormiunut agguarteriarlugu unnukkut Qooqa angutinngoortitsivoq nagaataatigullu tuluit timiusarsuinik nassataaminik nerliilluni - ernutannguami ningernerat nalliuttorsiutigitillugu. Qooqa tusaamaannarnagu piniartorsuussusia Maniitsormiut uppernarsilluinnarpaat Kingittup assua mallileruttortoq 
qilalugarsuarmut naalittaminut noqillarmat. 
Qooqa Maniitsumiikkami piniarpianngilaq ernutannguani 
samminermit. Mikisuluk aataarsuartaqattaartorsuusimavoq naalittarsuanilu tamaasa noqitariinnartarlugit. Maniitsormiut piniartorsuugaluarlutik nakuarsuarnik qajavissuarnillu nallersimanngisaminnik takugallaripput. 
Ullut arlalissuit tikeraarsimareersut sila nillertittorsuuvoq tassaluaasiit avannarsuaq anoraalerluni. 
Unnuit ilaanni qatanngutigiissuit Angusallukkut illuanni 
nerikutsoorsinnarlutik oqaluasaattorsuit nipangiimimmata Qooqa pilerpoq: 
"Mikisulullu tikeraarsimanerput puigunaatsorsiarisussanngorparput. Nalunngilarput sineriassuatsinni inoqartartoq inoqatiminnut sinngaginnillutik ajoqusiiniartartunik. Nuannaaqaagut maani takornariarnitsinni 
inunnik taama ittunik malugisaqarsimannginnatta. Uatsitut angalatoorsuuvusi piniartorsuullusilu. Inappassi 
suleqataaqqullusi nunarsuatta eqqissinartumik kingulissannguatsinnit inuuffigineqarnissaannut. Peqqitsilluta ukiat tamaasa tikeraartualissaagut taama ilassilluarneqartigigatta. Ilissilu piumalleraangassi nunatsinnut Uummannamut tikeraartarniaritsi. Peqqitsilluta tamuaassaateqartuassajunnarsivugut!" 
Qooqap oqaatsini naagaalu pulaartitsisuata Angusalluup toqqarlugu qiviariarlugu akivaa. 
"Qularisanngilat oqaatsisit isumaqatigilluinnarivut. 
Uaguttaaq ileqqoq tamanna - akiniaaqattaannersuaq 
- sapinngisatsinnik nungusarniagaraarput. Tikeraarnersi 
nuanningaarmat aalajangerpunga aasat tamaasa qatanngutikkalu taqqavunnartalerniarluta. Ilinnit inornerugaluaqalunga suli pisaqartartukassaavunga. Aallarsimaleruit ilinnut taartaallunga ernutannguatit tajarnissittarumaarpakka nunaqqatigiissugut tamatta panissannguit asaqigatsigu." 
Angusalluk taama oqaloreersorlu Qooqa nuannaatsannermit akivoq: 
"Ikinngutivissuartut ilassivagit. Misigileqqaarninnit 
aana ikinngutiga allanngussanngitsoq," taamalu oqarluni 
Mikisuluk nerilluarsimanermit kiagualaartuinnarsuaq 
tikkuarpaa, "aamma taassuma uattulli ikinngutigilissavaatit. Isumarput ataasiuvoq. Ilissilu isersimasusi tamassi angallavissuassinni eqqissineq nuannersoq siaruartertarniarsiuk!" 
Taamalu oqartoq Mikisuluk oqaranilu nikuikkami taamak anivoq. Isersimasut nipatanngueruttut iserterpalukkami puttutileriallartoq tuukkarsuaq alertalik nassarlugu. Angusalluk ornikkamiuk saavanut qeqqillunilu 
pilerpoq: 
"Ikinngussuarma allisaqatima Qooqap oqaasii isumaqatigeruttorakkit ikinngutigiinnerput uppernarsaaserumallugu una tammajuitsussissutigaara. Aallarsimalersugut qilalugarsuit takkutillarpata iluarisannguannik 
atoqigiuk! Qajannaatsumik sanaajuvoq, illit iluarisannik avatartaliinnarumaarpat!" 
Isersimasut nuannaatsallutik nilliumigamilliuku! 
Tuukkarsuaq sannaa kusanaqisoq misissuataarratilerpaat. 
Unnuk taanna ikinngutiinnertik naqissuserallarpaat. 
Aqaguani ullaarorlutik Qooqakkut aallartussaammata Maniitsormiut Qooqakkut oqaluasaarpassuinik sakimmeraluaannartut neriorsuipput aallalerpata qaniorumallugit. 
Ullaakkut iteriallartut siorsuarpalaarsuaq! Avannarsuaq pitorarsimavoq Maniitsup illoqarfiata itussaannguatigut persorsuaq sisuartuinnaalluni. Suli qaammaqqajanngitsoq Qooqakkut aallarniarlutik pikilerput. 
Maniitsormiut piniarluartortaat qaannat tamaasa qaniortigalugit suli taartoq avalaannaqaat. Tupilaap tungikannianut aallassasoriniarlugit Kajup tungaanut aallarmata malerariinnarpaat. Avannerluarsimaqigami 
Maniitsup oqqorsua kaavittuliortuinnaavoq. Iginniarfik 
ikerasaqqukkamikku Qallunaararsuup tungaanut saassasoriniarlugit Oqaatsut Saqqarliisa tungaannut aallarmata 
paasivaat avataatigooriartornialersut. Oqaatsut Saqqarliisa 
avalliup oqquanut pillutillu unerarput. Tassani Qooqakkuk Mikisulullu pisattaminnik qajannaarsuigallarput. Piareeramik qaniortiminnut Qooqa oqarpoq: 
"Aatsaat imaalimmat kingulinnguakasiivut isumagilerlugit-aasiit kujavartilertorumagaluarnermit avataatigut misilikkaluarallartigu tarrutilerpatigut tiffarterniarumaaratta. Peqqikkussi aasallarpat ilissilu kujavarterniaqigisi!" 
Taama oqarlunilu avammut aallarsarmat Mikisuluup 
malippaa. Oqaatsut Saqqarliannit anillaallutik tasamunga Saattuarsuit saqqaqqukkiartorlugit aallarput. 
Avasillitsiaannarlutik ammaqquussimanera nuimmassuk 
pujuallattarnersuat kisiat isigimmersoraluarlugulu 
persorimut taamak aanngaaginnarpaat. Maniitsormiut utimut aallarlutillu allamik nillinngillat: 
"Taakkulu qajannguit sapiutinngitsut!" 
Killiit tunuatigut anoraa nuilluaramikku Qooqakkut 
anorisiuissortorsuanngorput. Anorersuaq saneqqiarpaat. Nalunngilaat avammukarnertik kisiat kigaalaqutigisussaallugu - oqqummukalerunik kaassalisarlutik aasiit 
ingerlalertorumaaramik. 
Killiit saqqaqqullugit avammukariarlutik nunat sioraqquttussanngoramikkik kujammut oqqummut saqiseraluaannaqaat. Taannaqami kaassalisaalerput! Qaartillarlutillu mallit qaannut pillutik katataanaveersaarlutik 
nassataritinniarsarisarput taamaammallu sumorujussuaq kaassalisarlutik. Nassiussaanngitsunik nassataqannginnamik qaannamik oqinneri iluarilluinnarpaat kitsimanannginnerummata. Persorersuaq alikkaamillatsiaraangat timiminni nunasitsiartaraluarput ilisarissanagilli. Kujavangaatsiarunallarlutik - Arfersiorfiup avataanut pigunarlutik Mikisuluk kinguarniaannalerpoq - 
sunaaffami qasusooriartortoq! Qooqap allatut ajornartumik utaqqimaartalerpaa - tassalu tarrajussilerluni! 
Taamaalllutik qaarnerujussuarmut nassataritipput. Paasivaat ikkannerusimassasoq - sunaaffa Simiutarsuup 
ikkarlua qaninngoorlugu! Anillakaassimalerlutillu Mikisuluk paamminik saamimmut ussersormat Qooqap paasivaa tiffarterniaannarusulersoq. Iluariinnarpaa sumerpiaq 
innertik nalugamiuk. Mallit kipukannerlugit aallaruttorlutik qaartikutsuullarsinnarlutik Qooqa niullunilu 
taqqavanersuaq siunnerfikannerminni takullatsiarpaa 
Uummannaq nunagisarfik ilisarnarluinnartoq. Aallarterujussuarluni Mikisuluup saamiatungaanut pivoq paamminillu Uummannap tungaanut tikkuarluni. Tikkuagaata tungaanut Mikisuluk saqisiinnaqaaq. Qooqap iluariummiinnarpaa 
paasigamiuk taqqavunga suli ingerlaqqinniarusuttoq. 
Mikisuluk kinguaqqajaalersimagaluartoq kingumut pissatseqqittutut aallartertalerpoq. Kaassalisorlu Qooqap qiviartaraa qajarsuata oqqua qangami kaavittuliortannguarsi! 
Uummannaq ilisarnarluni ersersimatsiaraluartorlu kingorna tarrutiinnaqai. Saattut akinnarumanagit Qooqa avalassimaniarsarivoq - taamami taartigilerermat. Persorersuaq suli taamaaginnartoq tarrutiviinnaqimmatik Qooqa peqqissimilerpoq Mikisuluk timmukarumalluni 
ussersormat malerariinnarsimannginnamiuk paatsoortissimagunarluguli nunartik Uummannaq paamminik tikkuaramiuk. 
Mikisuluk isumaqarsimagunarpoq Qooqa taqqavunga 
ingerlaqqiinnarumalluni tikkuartoq. 
Suli ingerlaniartut ima taartigilerpoq imminnut isigisinnaajunnaarlutik. Torlulaartarnissaq iluaqutaanngilaq taama anorersuartigisorsuaq inuup torlulaartarnera atorfeerummat. Taamaammat ingerlavimmik 
inneruulartarsui kisiisa najoqqutarilerpaat. 
Ilungersornarseruttorfimmi pavungarsuaq qaartumik siunermini isigisaqarsorigami Qooqa annilaammerluni misiginngisaminik nillerujussuarpoq saamimminillu tamaviat anguallerujussuartarluni. Nalunngilaa Mikisuluk avatinnguaminiissasoq, kisianni nillerujussuaraluarami tusartinnerlugu naluaa - tassalu 
ingerlaviata inneruulartai isigiunnaarlugit. Qooqa 
misigilerpoq makitalluni oqquannisimallunilu qaffiumisaakutsuuginnarluni. Naammili Mikisuluk? Periarfeeruppaa! 
Annikilliornerujussuup tikimmani Qooqa misigilerpoq suaartarluni: 
"Mikisuluk, ikinngussuara Mikisuluk, sumiippit?" 
Ajornaqaarli, akissutisiarisartagaa tassatuaavoq anorersuup siorsunnera! Misigaaq aaqqatimi tunuannik 
isini tagiartoraluarlugit. Sumulli iluaqutaava? Mikisuluk akinngilaq takkunnanilu! 
Qooqa misigaaq nukillaarluinnarluni. Eqqarsaaterpassuit niaquani sulipput. Mikisuluk nakuarsuaq, piniartorsuaq anorersuarmut saperfeqanngitsoq, tassa 
tammarnerpa? Sumummi piva? Nunamut qaarussaasimaguni annassinnaanerpa? Mikisuluk nakuarsuaq - qajarsuaq saperfeqanngitsoq! Qooqa ajuusaartorujussuanngorpoq taarsivallaannginnerani tiffarterniarluni ussersorfigimmani paatsoortillugu nunartik tikkuarlugu kujammut 
sanguteqqissimagamiuk - soormitaavami orneqqeriarlugu sannguigigaluata tungaanut ussersuutiinnannginnamiuk 
- immaqa massa paatsoortinnagu! Silattulersutut misigivoq 
qaffiumisaartorujussuup nunap oqquatut ittup ilaanut pisimalluni. Paasivaa qeqertap uiartorinerata ilorpaallattitsineratigut qeqertap suunersup oqquanut pisimalluni. Kingumut torlualaartaqqilerpoq: 
"Mikisuluk, sumiippit?"
Ajornaqaarli, akissutisiarisartagaa tassatuaavoq anorersuup siorsunnersua! 
Qooqa ilungersornermit qullinermillu misigaaq 
isigisaarukkiartulerluni. Qiiaammersutut ippoq paasigamiuk isini qiujartulersut. Nalunngilaa isiminik qiusooruni taama taartigisumi anorersuartigisumilu annariarfissaqarani. Nalunngiinnarpaa nunap oqquanut pisimalluni, kisianni nuna oqquiffigisaa sunaasimassava? 
Eqqarsalertorpoq. Nunat avalliit nalunngisani eqqaajortorpai: Simiutalik, Innaarsulik, Oqaatsuluat, Nunarsuaq 
- Saqumik pillaavissuartik, Ujarasussulik, Saattut. 
Ingerlanertik naatsorsupallakkamiuk oqquiffigisani allaassasoriunnaarpai Uummannap Saattui! Qaamagaluarpat ajornanngivissumik ilisarissagaluarpai, taamali 
taartigisoq nuna satsinngikkaanni ilisarisassaanngilaq. Oqquiffigisani Saattuussappata Uummannaq oqqumini ungasinnavianngilaq! Taama taartigisoq mallertigisorlu maangaannaq niuniarsinnaannginnami saqisillaataa oqqummut 
aallarsaannarpoq tassalu paasillugu isigisaarukkaluttuinnarluni. Anorersuarmut sapileqqajanngikkarluarpoq, 
kisianni sequnngingasutut illuni annannavianngilaq isini qiuppata. Annaffigisinnaasatuaa ataasiinnaalerpoq, tassa nunaqarfimmik eqqoriataarnissaa! Taamali taartigisoq 
anorersuartigisorlu qanoq iliorsinnaava? 
Ingerlammersorluni malerujussuup qaariartorpalummani paassuani aquusiuppai qanga tingerlaasiutiinnartarsimagaluarlugit. Uummannap alanngorsuata akinnarnissaa merseriummerpaa akinnassaguniuk annariarfissaqannginnami. Kaassalikutsoorsinnarluni nuillunilu alla isiginngilaa ikumatitarsuaq talerpiatungiminiittoq! Suli upperinagu isigeqqissarnialeraa malissuup matuaa. 
Anillaallunilu alla isiginngilaa ikumatitarsuaq taanna! 
Talerpimmut saqiserfigaa. Aatsaat aallaraluarlunilu talerpiatungiminit qaarterujussuallarsinnarluni anillaappoq ikumatitarsuaq qanilleriarsimallugu. 
Nukimi nunngutaarigunagaat atorlugit aallarsarlunilu inuit ikumatitarsuup killinganiittut takullugillu 
misigaaq torlulaarluni: 
"Naak Mikisuluk?" 
Torlulaaraluarmalli inuit qisuariartoqanngillat! 
Qooqa silattorterami paasivaa nunaqarfitsik tikilerlugu - ilami upperisassaanngingajapporluunniit ikumatitarsuaq takuinnarnagu illup qaamarna takugamiuk. 
Assumut oqqummullu qineraluarpoq - naak isigisaarutingajassimagaluarluni - neriulluni ikinngussuani Mikisuluk arlaatigut takkuteriataarumaartoq. Malissuit suli qaartaraluarpaat, illulli iluaniiginnartutut 
navianaatsigaluni qajartorfigai malugerpiassanagilluunniit. 
Ajornaqaarli, qaannamik allamik malunnartunnguarsinngilaq. 
Tulalluinnalersoq aatsaat inuit takusimallugu ammut 
arpaliutilerpaat. Sissamut aporaatilerlunilu Qooqa misigaaq torlulaarluni: 
"Naak Mikisuluk?" 
Inuit oqarpallattut tusaraluarpai, paasinngilaali qanoq 
oqarpallannersut - soorlu avanngarujussuaq oqarpallattoqaraluartoq! Tallini oqimaangaarmata artulersutut misigai paatinilu soorlu nakkaalerlugit. Timersua 
nukittooq nukillaanngikkarluarpoq, ikinngutilli asasap 
Mikisuluup tammaanerata tarninga nukillaartippaa. Qaarsorsuarmut manissumut majorassaarlunilu Qooqa ilisimajunnaarpoq! 
Qanoq sivisutigisumik ilisimanani Qooqap naluaa. 
Ilisimmariartulerpoq soorlu ungasissorsuarmit oqaluffigineqarluni. Pissartarsuarmik aappaa - atisai tamarmik sissorneqarsimallutik piiarneqarsimallutillu 
- atisaqarani illorujussuup illerani nalasoq inoqutigiit sinissaarullutik ikioriarfissaqartinnagu isigiinnalersimavaat silaqarani suaartartuartoq: 
"Naak Mikisuluk?" 
Qooqa misigilerpoq uilluni. Uituarami uerujussuarpoq amiilaarnaannartumik - tassami takoqqaagaa allaanngilaq Mikisuluup kiinaa kiinnaminut tutsingajassimasoq. 
Illoqatigiit tamarmik qisuariarput kiinaq takusani 
pillugu Qooqa nipitoqisumik nillermat: 
"Mikisuluk, illiuit? Uumavit?" 
Taama oqarlunilu kiinaq qulangersimannitsini qungasiatigut eqippaa annaasussaajunnaarlugu. 
"Mikisuluk, ilumut illiuit, uumaguit kiinnat uvannut tutsiguk!" 
Tallit nukittoqisut kiinaq qulangersimannittoq kiinnamut nerfalasumut tutsippaat! 
Taamaalisorlu illorujussuarmiut utoqqartaat nipaalluinnarsimagaluartut qissasiinnarput - aliasunnerup pianik pinnatik, kisianni nuannaarnerup qianeranik qissallutik. Inummi ajunngitsumik uummatilik nuannaarnermik aamma qiasariaqartarpoq! 
Qajartoruloornersuup tamatuma kingorna ulluni arlalinni Qooqa aallanngilaq nalaannangajallunilu. Mikisuluk ajunngivilluni massa tikissimagaluartoq Qooqa 
suli ajuusaartuarpoq nunamut qaarussaangajannermik 
kingorna tammaasimagamiuk. Ajunaaqajarnermut imminut pisuutittuarpoq, tassami kujammukarnerminni taarsitinnagu timmukarniarluni Mikisuluk ussermat timmukanneq aallareeraluarlutik nammineq kujammut sanguteqqissimagamiuk nunartik ersertoq tikkuarlugu tamatumuunalu paatsoortillugu. Ajunaarsimagaluarpammi qanoq 
ilerasutsigissagaluarnerpa! 
Tamatuma kingorna ulluni arlalinni Mikisuluk 
aamma aallanngilaq. Timimigut akornuteqavinngikkaluarpoq 
tarnimigullu aamma ilerasuuteqarani, kisianni qungatsini 
annerisorujussuuaa - oqaatigissanaguli. Tassa taamani 
Qooqa ilisimmarluni qungatsimigut eqerujussuallarmani annerujussuarsimavoq - allaammi anneruttorami 
nillersimalluni - sunaaffa Qooqap sianiginngisaanik! 
Taamaammat Mikisuluup anniarnera Qooqap naluaa, Mikisuluullu oqaatiginavianngilaa ikinngussuani ilerasutsikkumannginnamiuk. 
Taamani Saattut karrannut qaarussaangajalluinnaramik 
Mikisuluk avalliugami avammut aallarsarujussuarsimavoq taamaasiunngikkuni annariarfissaqannginnami. Malerujussuup Saattut karrannut qaartup ilaata qavungangaatsiarsuaq nassatarisimavaa Qooqamit qimagutitilluinnarlugu. Aappi utaqqigaluarlugulu takkutinngimmat Mikisuluk oqqummut saaginnarsimavoq paasigamiuk qaarussaangajaffitsik Saattut karrarissagaat taamaammallu nunaqarfitsik ungasinnaviarani. Qooqa timerliummat 
Saattunut qaarussaasimasutut naatsorsuutigaa, kisianni 
taama taartigisoq anorersuartigisorlu ujarlersinnaanngimmani aammami qasoqigami isinilu naloqqutilerlugit. 
Imminnut oqqorleriillutik naalaaraluarsimapput taarsuarmilli persorersuarmillu imminnut takusinnaasimanatik siorsussuarmillu torlulaartarnitik tusaasinnaanagit. 
Malunnavissumik isigisaarukkiartulerluni Mikisuluk oqqummukaannalersimavoq. Persorsuup alikkaamillatsiarnera iluatsillugu iluanaarluni illup qaamarna takusimavaa - taavaana qaangiinnaleraluarlugu! 
Saqiserfigalugu sissamut tulappoq inoqanngilluinnartoq 
- tassa sila taamaatsillugu illorujussuarmiut aggersussanik ilimasunnginnamik. Isermat illup inui annilaarujussuarsimapput. Qooqa suli tikissimanngitsoq paasigaluarlugu Mikisuluk iserlunilu aqullaaginnarsimavoq. 
Peqqusisimavorli nuunnguamukarlutik ikumatitalioqqullugit. Tassalu ikumatitarsuaq taanna iluaqutsiullugu Qooqa tikippoq.
Ajunaaqqajarnersuup tamatuma kingorna Qooqa nipaarlunngorpoq. Nukissuani qajaqqissusersuanilu manna 
tikillugu tatigilluinnarsimavai, maannali paasivaa pinngortitap pissaanersui anneruniarfissaanngitsut. Inummi 
qanorluunniit nukittutigigaluaruni qasusinnaasarpoq pinngortitap nukissui suli qasunngitsut. 
Tikillunilu ilisimajunnaarsimanini Qooqap suli kanngusuutigisutut ippaa. Illumut majuunneqarami naluaaluunniit. Ilisimmalerpoq illermi nalalluni nuliannguami 
aanamilu Alliap passutarigaanni Mikisuluullu qulangersimagaani. Timimigut ajoquteqanngikkaluarpoq, ilerasuttorujussuuvorli Mikisuluk aamma ajunaarteqqajaqigamiuk. Isumaannarmigut imminut neriorsorpoq tamatuma kingorna sapiiserniaannartarumanani - naak nalunngikkaluarlugu aasaanerani sermernartinnagu taama 
anorersuarsioraluaruni ajornartorsiornavianngikkaluarluni. 
Ukiaq tamanna puisaalatsinermit qangatut pissarissaanngillat, kisianni piliaqarluaqigamik ajorsaateqanngilluinnarput. Pingaartumik tikaagullittamik orsui 
neqaallu iluaqutigilluinnarpaat, puisillu ajornaraluartut aaffalluaqigamik neqissaalatsinatik inuupput. 
Sikullarmat angalasarnerminni Mikisuluup qiimmassartuarmani Qooqap ileqquni kingumut ativaa. 
Ukioritsittoq unnuit arlaanni isersimaarlutik piniartoqatitik angutivissuanngortut ilagalugit allunaaqattakutsoorsinnarlutik Inequnaaluk oqalulerpoq: 
"Aasaappatigut-aasiit mattalissuit karrannguatsinni 
pussinnartalerunik illinnaraluarlutik soriarfissaqanngikkumaartut! Maanna angutit arfineq marluugatta pisinnaarsuanngorluta immaqaana misiliilluta arfariaralualluarutta. Ilissi isumatunerugassi siunnersuutissaqarunnarsivusi!" 
Taama oqartorlu Qooqap saariarlugu oqarfigaa: 
"Nillissanangalu isumatoqarsuara Inequnaaluup tassa 
anippaa. Isumaliortarpunga qajannaatsumik kapuusiorniarlunga, isumaqarama piniagassaq taama angitigisoq maanna sakkutta assingi atuinnarlugit pisariuminaatsorujussuussasoq, kisianni uumasoq sunaluunniit ilummut 
puttullugu ikileraanni toqusussanngoreertarpoq. Taamaattumik kapuut ilummut puttullugu kapilluarsinnaagaluaraanni qasukkariartornerani kingorna ikilersorneqaannarsinnaavoq, kisianni toqulluni kiviartulissagaluarpat 
avattat puttanneq sapissagunarpaat - avatarujussuarmik 
atortakkatsinnit annerusumik avatartalissanngikkutsigu." 
Ittortannguat Aneeraq timersuataartorsuarnik isiginnaarsimalluni kiagualaartuinnaalluni issiasoq pilerpoq: 
"Tusartarpunga arfersuit tamakku tikaagullinnit 
puttasunnerusartut. Taamaattumik isumaqarpunga pualasoortaat kivinavianngitsut. Arfanniat annaasakuinik kapuutitalissuarnik siornatigut silulisoqartarpoq. Taleruisagooq kingornatungaasigut najungasorsuisa akornisigut kappoqartarput. Kapuusiorumagussi pisinnaalaarninni 
ikiupittaarniassagaluarpassi!" 
Tassalu kapuusiorniarlutik pileritsaannaqaat! 
Aneeqqap oqaluuppai kapuusiassaq angisoorsuunngikkaluarluni oqimaakkuni ajunnginnerussasoq - tassami sakkortuumik kapputtariaqassammat arferup orsuata issunerujussua ilaatigut pissutigalugu. 
Ukiuunerani angalareerlutillu unnukkut alla piunnaarpaat kapuusiornersuaq kisiat! Misiligutissaminnik 
arlalinnik kapuusiorput tamaasa assigiinngilaartunik ilusilertarlugit. Upernassanngitsoq ineramikkik inaalippaat 
aasarpat misiligutigissamaarlugit. 
Upernassariartulerluni aasiit qaammartaartorsuanngorpoq. Sikorsuaq Uummannap karratigut aalaneqalermat piniagassarsuit nalliuteqaat-aasiit. Uummannap piniartorsui arfineq marluk pisaqamasorsuanngorput - tassami ullut nalliukkumaartut nalunartaqimmata isumaqatigiissimapput pisatik naammagilertarumanagit. Amerpassuarnik sillimmateqareeraluarput tamarmillu immikkut marlunnik qajaqartiterlutik, kisianni piniagassanik silikkumanngillat aamma pisaminnik suugaluanilluunniit asiutitsiumanngilluinnarput - tamarmimmi 
peqqissaartorujusuugamik. Ningiutoqannguat Qooqap aanaa 
Alliaq utoqqarsuanngoraluarluni tupinnaannartumik 
nukittulluni ikiuuttuarpoq. Kaniunnguarluunniit meeqqat 
sissami nallullutik pisaat asiutikkumanngilaa, oqartarpormi aalisakkanit panertulianit tamanit kanioq mamarnersaasoq. Uukkat kanassullu meeqqat nallullutik 
pisaat pnertuliariuartarpai, ilaannilu kanassunik amerlasuunik pisaqarsimariaraangata igarsuaq ulikkaavillugu 
kanissiortarpoq illoqatigiit alutorsartillugit. Alliap 
maligassiuineratigut arnartaat piliaqartalerput assigiinngitsunik aamma assigiinngitsunik akuukkanik. Naasunik 
assigiinngitsorpassuarnik katersisarpoq. Ukiariartulerneri tamaasa pukkuluit arlariiaat nassarlugit aallartaraaq niviaaluttatik ilaliullugit illoqarfimmik qulaani 
kujataatungaani qerrorsuit tungaannut - tamatigullu 
ulutoqannguani qimassanagu. Pukkuluk anneq seernanik 
ulikkaavissimallugu tikiuttaraa! Pukkuluit ilaat naasunik 
allanik immersimasarai. Seernat orsumik kaavartamik 
puisillu aavannik uutamik akoorlugit piliarisarpai, taavalu kimmernat uutat aamma akuliuttarpai tamaasa uuttortaqqissaarlugit. Seernat akuukkat piliarisartakkani aatsaat 
nerliuttarpai ullormik nuannerluinnartumik nalliussisaqaraangamik. Piliani qulaaginnarlugit nerliunneq 
ajorpai, puugutannguanulli illumi inoqutaasut tamarmik immikkut pigisaannut kittaaqqissaarlugit agguaattarpai naggataatigullu meeqqat suli nerisinnaanngitsut qarninut alumerartittarlugit oqaatsini uku illugalugit: 
"Peqqissunnguullutit peroqigina - aanaqqiip piliakasii 
nakooqusiullugit!" 
Amersuit avatassatut najutat kigutaarnat nagguiinik naasunillu allanik qalaariarluni immertarpai tuluit sukkuusiarsuinik tungusunnequtsilaarlugit. Angalasut anorersuarsiorsimagaangata allatulluunniit ilungersornartorsiorsimagaangata tamakkuninnga uunnaalluni 
imertittarpai nukittortillugit peqqisitillugillu. Naasut iluamik suliaralugit peqqinnartuunerat paasisimalluinnarpaa. Taammaammat angalasortaminut nukittorsaasarpoq qujagineqangaartarluni. 
Upernassaq tamanna ullut ilaanni piniartut arfineq 
marluinnaallutik puisit inuk naallugu arfersanillillu tikiummatigik angutitaminnut allaat pillatereersimallutik unnukkut nerereeramik Alliaq akuukkanik 
seernallersimavoq inoquterpassuani mamarsarteqalugit. Naggaataagut meerartatik alumerarteriarlugit Mikisulukkut nukarlequtaat nukappiaraq aatsaat pisunniaruttulersoq mamaraluartitsiinnarluni qinnuigimmani 
tuneqqeriarlugu aqakutsoorsimavaa illorujussuarmiut 
tamaasa qungujulaartillugit. Aqaataa imaappoq: 
"Anguteerannguaq kamigissunnguaq 
uluattuunnguaq nukilaalinnguaq 
allorartunnguaq orniguttunnguaq 
asanartunnguaq qujanartunnguaq! 
Piniartorsuanngoriallaruit 
angusarsuatit tikiuttarlugit, 
ilivinnguaq eqqaatsiartariuk 
kiasissillugu Alliaarnikasik!" 
Aqartittoq qaqalluni inequnavilluni arnaminut talittorlu illorujussuarmiut qiimmaamminermik nilliumeriarlutik illalersullu angussua Mikisuluk pilerpoq: 
"Ningiortannguarput Alliaq, perulerattali iluaqutaasimavutit taassaanngitsumik - pingaartumik uannut 
Qooqamullu ataataarunnitta kingornatigut. Nukarlequtinnguatsinnut aqarnerit nuanneruttormat taassumannguup 
pisaqartalernissaa suli ungaseqimmat aqagu piniagassaqassappat pisassakka tamaasa ilinnut tunniutissavakka. 
Alliaq qujanaartorlu Qooqa pilerpoq: 
"Ikinngussuarma Mikisuluup kisimi pississanngilaatit! 
Qajartoruloorsimalluta qasoruttortugut qassinimmitaava kissartuliannik inuummarissitittarpatsigut. Aqagu 
piniarfiuppat Mikisuluup tunniussassai taperiaraluarumaarpakka pisakka tamaasa ilinnut tunniullugit!" 
Illorujussuarmiut tulluullutik avaallateriillartut 
Inequnaaluk nikueriarluni pilerpoq: 
"Piniartortarsuavut Qooqa Mikisulullu ilinniarfigalugit uagut qummut isigijuartarpavut. Taakku piniartunngortippaatigut. Maligassiuinerat oqaassutaallu uagut 
inuusunnerusugut sapinngisatsinnik erqortinniagassaraavut. Qularinngilara ilama tamarmik isumaqatigissagaannga 
aqagu sila piniarfiuppat pisassavut tamassa ningiortannguatsinnut Alliamut tunissutigissagutsigik. Piniartuusugut tamarluinnatta iluaqusersorluartarpaatigut uagullu iluamik akiniassanatigu. Atagu isumaqatigeeriarluta angalanissatsinni siullermi pisassavut tamaasa ningiortannguatsinnut tunniunniartigik!" 
Inequnaaluk oqaloreersorlu akuersaarlugu alla 
piunnaarpaat: "Ilumut - ilumut!" 
Taamaaseruttortut taaka Aneeqqakkut ungataata tungaanit 
angutip utoqqaap nipaa ilisarnartoq appippallappoq: 
1. Qilalugannguaq, qilalugannguaq, 
qanilliartorit, qanilliartorit! 
Puilluartarit, puilluartarit, 
angutitannguarput toraarluarlugu! 
2. Qilalugannguit, qilalugannguit, 
piniagannguit, qujanaqinnguit, 
qanilliartoritsi qimaaniarasi, 
angutitannguatta utaqqivaasi-aa! 
3. Qilalugarsuit, qilalugarsuit, 
mamarunarsuit, neqitungaarsuit, 
qajannguartavut tikittarisigik 
Pikiulinnguaq saneqqusungalaarlugu! 
4. Qilalugarsuit, uialissuit, 
pitoraritsi-aa, pitorarits-aa! 
Qajannguartavut toraarluarlugit 
Pikiulinnguarmiut neqissillugit! 
Illorujussuarmi inoqutigiit alianaaluinnartumik 
unnussersimasut Pikiulinnguami najugaqarallaramik 
erinarsuutitoqartik naagaallu Mikisuluk pilerpoq: 
"Qangaappat aqagu sila piniarfissaqqikkumaartoq! 
Natsinnguamilluunniit ningiortannguarput pissarsissukkusunnermik innajaarallarlanga piniarfiuppat ullaaroriaraluassagama!" 
Taama oqarlunilu nulii attortitaarlugu innarmat illorujussuarmiut innajaarput. 
Aqaguani ullaaralaannguaq Uummannap piniartorsui 
ataatsikkungajalluinnaq iterput. Makitilersullu taaka 
ningiortannguat Alliaq oqarpallappoq: 
"Tuaviorpallaanngikkussi najorseqqaarniarallaritsi!" 
Taama oqartorlu kissartortortarfitik nassarlugit kinguleriiaarlutik ornippaat. Qulissiumminit kissartuliornerinnarmut atortartumit kueraappai imigassamik qalattumik - qangami aappalujaannguarsi! Nipaqaratik najoqqarpaat. Inuusunnerusortaasa ileqqoraat angajulliunerusortatik, Mikisuluk Qooqalu Inequnaalullu, oqaaseqariinngikkaangata oqassanatik, oqaaseqassagaangamilli taakku arlaat oqaaseqareeraangat aatsaat oqartarluik. Tamanna ileqqutoqaraat saneqqutassaangitsoq! Najoqqagartik 
iluarusuutigivillugu Qooqa pilerpoq: 
"Misigisimaleramali ullaanik iterluarnartorpassuarnik atugaqartuarpunga - pingaartumik ataatakkut 
inuugallarmata. Ullaaq manna qangarsuarli aatsaat taama iterluartigalunga misigaanga aanama asasama najoqqartitaa inuummarissinaruttormat. Avatitsinni siku aserorterpallaarsimanngippat tikilertorunannginnatta qaatigut 
neqitukutsoorsinnarluta aallassaagut. Isumaginiaqinata, 
ataatsimoorluta angalagunavippugut. Alliaq ningiortannguarput, qajanaq najoqqakkatsinnut! Tassa nalunngilat, 
ullumikkut pisaqassagaluarutta pisassavut tamaasa 
illit pisussaavatit!" 
Alliaq illariartorlu Qooqap piniartoqassui pilerisunnermit pikkuseruttortut Mikisuluup oqarfigai: 
"Angallavissarput nalunaqaaq. Neriorsuinerput eqqortissagutsigu ulloq manna immikkut ilungersortussaavugut. Maanga periarlusi neqitoqqaarniarallaritsi!" 
Taama oqartorlu nuliata qulissiummini uunnatani pujuualaartuinnaat sassaammagit neqitukutsooqqaarallarput. 
Ajornaqaarli, inuusunnerusortaat soorlu itiisigut tuukkat! Pilerisunnermik nikutsertalereerput tamuaniarlutillu. 
Qooqap ernissani Amajut pilerpaa: 
"Nalunaqaaq, nassatassarsisinnaavugut, qamutit qimmillu piareersarniakkit! Qaannivitta tungaanut qimussissaagut!" 
Taava qimussit pingasunngorlugit pikkuserput. Qooqalu Amajullu qamuteqatigiissapput, Mikisulukkuk nukkilu 
Saamik immikkut qimussissallutik, kiisalu Inequnaaluk 
nukkanilu marluk qamuteqatigiissallutik. Qaannatik 
Ummannap karrani qaannivissuarniitippaat qajannaarsorluakkani. 
Inequnaalukkut qimmerilluinnartuupput. Angutaata Anneeqqap qimmilissuttarpai qimmerujussuarnik niutuunik. 
Amerlanerpaagaangamik arfineq pingasuusarput, kisianni tupinnaannartumik uniallaqqillutillu oqilasoorsuit. Qimmiaraanerinilli alliartornerat tamaat Aneeqqap allissersortuartarpai ippatsaalillugit. Qimmit inersimalerlutillu peqqissaartorujussuanngortarput meqqutik ippatsaalillugit sumullu ipeqalaarsinnaasumut 
innarumassanatik. Uummannamik tikitsisut oqaluttuartarput 
Uummannarmiut qimmii inuttamittulli peqqissaartigisut. 
Qimmit tupinnaannartumik perorsarluagaapput. Serlersaarinngisaannarput. Kaakkaluarunilluunniit suut nerinnartut nunaannarmiittut attorsinnaanngilaat peqquneqartinnatik. Nerisassaminnik agguunneqalerunik agguisup 
eqqaanut pillutik pallorlutik nipaqanngivillutik 
utaqqeqqissaartarput, ataasiakkaarlugillu nerisinneqartarput pilernguttoqassanatillu. 
Qimmiisa ileqqorisarpaat aallarunik sikumut aqqarlutillu aatsaat qiloriartaqattaarlutik ingerlallualersarlutik. Tamatumuuna taamaapputtaaq! Qimmerpalaap 
ataani Uummannap piniartorsui arfineq marluk silammut 
aallaannaqaat - ullaaralaannguaq silagissuaq! Nuannaaqigamik torlulaattaattarlutik ingerlaarput - illarpalaarsuaq kisimiliuna! Soorlu aatsaannguaq, qimmiminnik qiimasoornermik Uummannap karrani qaannivissuatik 
qangali tikereerpaat. 
Unnuaammat avannaq kanannaannguaq anoraasimariarmat avataata sikorsua Uummannap karranut torrussimavoq nikisarneerutivilluni. Tikiuttut ajuluallageqaat, tassami piniarfissaqanngillat! Avammut isigisaq tamarmi sikuinnarsuuvoq imarnersaajunnartumik isigisassaqarani. Qaqqillutik alakkarterigaluarput avannaminni kujatiminniluunniit imarnersannguaqassasoralugu, 
ajornaqaarli, malunnartunnguaqanngilaq. 
Nikalluallaqalutik qaannivimmik eqqaani qaarsorsuarmut issaaginnarput. Amajut nikallussanngitsoq unaani alertalik tigoriarlugu sikup torrusimanerata imarnersaasartamininngua timangerlugu qaanngumut ingippoq. Issiatsiartorlu avataatigut natseq puttuppoq. Uniujanngeqalugu naalippaa. Ilami ammut aallarfigigaannilu 
amualereerpaa - tassami piniartoqqittarsuatik ilaarlugit amuarniartalereerami! Tikikkaannilu qaqeriallaraa saggarujussuaq! Angutissarsua qungujulaarluni oqaannarpoq: 
"Qujanaqaarmi ningiortannguarput isumallualussinnartissanngikkit. Natsermik pilatassarsereeqaat!" 
Angusaa attorneqanngilaq ammarneqaranilu Alliap 
pilatassarimmagu. Piniartorsuit taakku sillimalerput 
allamik nuisoqassasoralugu. Qamagaluarput, ajornaqaarli sumik malunnartunnguaqanngilaq. 
Silagissuaq tassani uninngaannalerput. Sarfaa mumissimalerluni siku nikinngippat piniarfissaminnik isumalluanngilluinnarput. Isumaqatigiipput sarfaq mumereersimalerpat sikulu nikinngippat angerlaannarallarniarlutik ulloq alla Alliaq piniukkumaaramikku. 
Uninngaannarneq qatsullugu Aneeqqap erneri pingasut 
qaannatik maqillugit avalatserlutik qammavissarsiorumalermata Qooqap isumaannarmigut nangamagaluarpai. 
Angajullersaalli Inequnaaluk piniartorsuummat piumasaanut nangartarneq ajoramiuk ilaginnaannarpai. Qimmitik Uummannap karranut qimaannariarlugit qaannatik 
maqqiutillaataa avamut pisuinnarlutik aallarput. 
Avalatsertut isigaat. Samungarsuaq pillutillu maqingerput - nalunaratik qammavissaminnik nalaarsisut. Saamik Amajullu malinnikkumalleraluartut 
Qooqap oqaluuppai sarfap muminnissaata tungaanut uninngaannarallaqqullugit. 
Tassalu ualilluinnartoq tinimuulernissaa missiliornarsisoq avanngasiaanngualerpoq - asulu sakkukeqaluni! 
Tassalu tinimut aallartittoq sikup torrusimanersua arriitsunnguamik nikikkiartorusaalerpoq. Ikersisimatsiaannartoq natsiit puigaluartalereerput. Taannaqami Qooqakkut  
natsilerilerput! Sivitsutaqanngitsoq sisamaallutik isikkaneq tallimaraareerput. Sikup nikinnerata imartaa alliartuinnallaqquniarlugu ikersingaatsiaraluarlunilu 
silissiartorunnaartutut ilivoq. Natsertatik arlaannik 
angisuumik ilassarserusoruttoraat aamma nalaatsorlutik 
natsiinnavissuit ingerlaalerput. 
Avatiminni sikup killingatigut puiarnerummata 
isumaqatigiipput quppaq qaannamik ikaariarlugu avissaarlutik sikup sinaavani qamaniarlutik - kisianni torlulaarnerup angumasinnaasaanut inissikkumallutik. Amajut kujallerpaanngorluni inissimmat Qooqap tulleraa, taava Mikisuluk Saamillu avannarlinngorlutik inissipput. Sikup ikersinnera kujammut neruttoriartoraluarluni avannamut nerukilliartorpoq. 
Natsiit puisaraluartut piniarunnaarlugit anginerusumik utaqqeruttulerlutik Qooqap Amajut qiviariallaraa taqqava aalassassimavoq. Avataani ilisarilluinnarpai qilalukkat anernersui! Taamaammat talersorluni 
Qooqap Mikisuluk kalerrippaa, Mikisuluullu nukki Saamik avannarliusoq kalerrisarpaa. Qooqap takuai paasinnillutik sikup sinaavata qanittuanut maniilasuit tunuannut inissittut. 
Qooqa piareeruttortoq qernertarsuit tallimat kujataatungaatigut puttuteqaat. Alersuarminik angumagunaraluarlugit perianngilaq pueqqippata periassamaaramigit. Aqqaamagamik puttutileriallartut Qooqa pillukannerlugu. Malugereersimavaa siulersortaat annersaasoq, kisianni siullermik puttussuukkamik kaputartuussimammata malugisimanngilaa sunaaffa pilerinarnerusumik ilaqartut. Siulersortaat puimmat siluguteruttorlugu kinguninnguatigut puileriallartoq illugiinnik 
tuugaalissuaq! Unaarsuani saqisillaataa taanna illuttut 
tuugaalissuaq peqqaannagu naakkiarpaa - sorrussuaq kisimiliuna! Naalittarsuata sarpissui suna tamaat qaputsillugu erfakkaluallarlutillu taamak morsuinnaqaaq. Qooqa aalajangerpoq noqikkaluarniarlugu. Kataajumannginnermit alini siatsilaariarlugu isukkaalermat noqitani unitsippaa. Naalittarsua pueriallartoq aanaartorujussuulluni! Qooqap amuarlugu aallarutiinnarpaa. 
Aatsaat amuaruttulersoq avatarsuaq avatinnguatigut pissikarami! Kinguninngua qilalugarsuaq aalalluarunnaarsimasoq puivoq - sunaaffa Amajup naalikkamiuk noqitarigaluarlugu artuleriaramiuk avattani iperaannarsimagaa! Qooqap amuarami sorianngilaa. Amuaruttulerluni siorpaallammat qiviariallaraa Amajut sikukkut arpassimalluni tikiuttoq! Qooqap pilerpaa: 
"Naalittat isumannarunnaareerpoq, nukillaalereersimavoq, annaanavianngilarput. Amuaqatiginiarallannga, illuttoortorsuaq naaleqaara!" 
Amajut ikiorsiullugu amuaramiuk qanillilluni 
nuisoq anguigarsuani tigullaataa anguigaqaa. Anguigagarsua qissallariaraluarlunilu puttallaannarpoq. Sikup sinaanut pissukkamikku amoraannariarlugu Amajup naalittaa avannamut nuttarusaartoq aleq alla 
avatartalik nassataralugu malilerpaat. Avannamut qiviariallartut taava Mikisuluk Saamillu aalassassimapput - nalunaratik tamarmik immikkut noqitaqalersimasut! Amajup naalittarsuaq timangeraannilu puttallaannarmat ilaginnaannarallarlugu avannarlitik ornippaat. Tikileraannilu Mikisuluup naalittarsuani uungaralaaq 
pissullugu anguigaqaa. Alersuani tigullugu noqquseruttortoq tikippaat. Qernertarsuaq morsusimatsiaraluarlunilu toqulluni nillikaannaqaaq. 
Saamik avannarliusoq pisuatsiaavoq! Alini sikumut naqiguttarlugu noqeruttulersoq ilaasa tikippaat. 
Amajup ikiorseraalu Mikisuluk avannarpaallariarluni Saamiup naalittarsuaq puisoq anguigaqaa. Toqqeruttoraani kaassaligami sikup ataanut taamak qerlusorsuuvoq. Mikisuluup nukarsuani Amajullu noqittut 
torlulaarpai: 
"Aleq sikup sinaanut qaartinnaveersaarlugu amuaqisiuk!" 
Amualeraannilu qilalugarsuaq nillikaannarpoq - avaallakkamik! Tassa tamarmik tuugaliinnarsuarnik qernertaqaat! 
Ulloq taanna allanik piniarunnaarlutik qilalugartarsuatik kalusersuukkamikkik qimmiliamik tungaannut 
aallaruppaat. Puisit allat puisaraluartut ilaginnaannarlugit nuannaaqalutik piniarnerminnillu oqaluasaaterujoorlutik timmukarusaalerput. 
Qimmiliamik ataatunginnguatigut qernertartarsuatik 
sisamat amorappaat - pisarsuit tulluunnartut! Sisamaannaallutik ulloq taanna pisaraat natsiit isikkaneq 
tallimat qernertarsuillu sisamat illuttoortorsuarmik sisammerlugit. Angerlaannissaat kisimi! 
Saamiup ilaminit nuannaarnerpaagunartup savissuani 
tigoriarlugu qilalugartarsuani tikeruttoraa angajorsuata Mikisuluup pilerpaa: 
"Suniarpiuk? Isumaqatigeereersimavugut ullumikkut 
pisassavut tamaasa ningiortannguatta Alliap pissagai. 
Pilanneqartinnagit taassuma attoqqaartariaqarpai!" 
Taama oqartorlu Saamik illalaarlunilu pilerpoq: 
"Usimaannami Alliap pisassarai - uummatserinersuarmik puigorluinnaraluarpara mattassuit mamarunartikkaluarnermik! Taama silagitsigimmat Inequnaalukkut isumannanngillat. Sussa utaqqinagit timmukaassiinnarniarta!" 
Qimmit qamutillu marluit nassatarisatik timmukaassissutissaraat. Qimmit ikioqatigiikkunik qilalugarsuit sisamat ataatsikkut ingerlassinnaassagaluarpaat - 
marluk qamutinut ikillugit marlullu uniarlugit. 
Kisianni Mikisuluk naalakkiivoq Alliap attoqqaagassarimmagit qilalukkat maniilattutigut uniartariaqanngitsut. Marluk timmukaateqqaaginnariarlugit sinneri uteqqittussanngorpaat. 
Qamutit arlaasa napariaat peerpaat, qamutillu uiguleriissillugit qanillisippaat taamalu qilalugarsuit marluk eqqorleriissillugit qamutinut usiliullugit - 
Qooqap illuttoortortarsua aappiullugu. Natsiit tallimat 
qilalukkat killinginut inissinneqarput. Allat tallimat illarmiuliuppaat, qimmitillu uiguleriisseriarlugit timmukarlutik aallarput. 
Timmukarfissartik ungasissorsuunngimmat sikulu maneraannangajassuummat qimmitik ikiorsersimaarlugit 
ingerlalertorput - ilaat naparissani ajattuartut ilaat 
uniaqataasut! Nunaqarfitsik pallikkiartuinnaleraat meerartaat sikumut aqqakaallutik parsiaalerput. Tungiminnut aallaruttortut Mikisuluup nipitunersaagami torlulaarpai: 
"Sisamarsuarnik qernertaqaagut, qujasaajartorniaritsi!" 
Oqarfigisai kaajallakkamik arpaliutiinnaq angerlamut aallaruttortut malillugit aallarput. Sikup manerartarsua tikillugulu qimmitik aallarsaruttormata usersuarmik qaannut naallutiinnarput. Qujasaajartortunnguit suli apuuteqqajanngitsut qangali angoreerpaat. Usersuarmillu qaannut issorartiinnariarlugit tikisartorlutik aallarput. 
Qaanngoq qanillillugulu arnarpaaluit aneersut Aneeraq ittortarigaat Mikisuluup torlulaarpai: 
"Pillatissasi piareerniarsigik - ningiortannguarput 
sisamarsuarnik qernertaqaaq!" 
Torlulaagai pequallakkamik, torlulaartarniarlutillu: "Alliarooq sisamarsuarnik qernertaqaaq!" 
Ningiunnguat nuannaatsannermit pissiallaannarpoq. Tikittut nuannaaqisut usersuatik nakkartiinnavillugit aallaqqinnialeraluartut ningiuata oqarfigai: 
"Silaqqissorsuuvoq, tuaviorpallaanngikussi najorserqaarniarallaritsi!" 
Kinaana naagaarniassava! Alliap najoqqagassiissutigisartagai qanoq ittut nalunnginnamikkik nangaajallattoqaratik najorsiartorput. 
Isermata kiagussimanermillu mattarlutik Alliap 
ileqqumisut imerfii tamaasa najoqqagassiaminik immerpai. Najoqqagassiaa qangami aappalujaannguarsi tungusunnialaarlunilu. Mikisuluk najorsikutsoorsinnarluni 
iluarusuummersimalluni pilerpoq: 
"Ningiunnguarput, ippassaq aqarnerit nuanneruttormat isumaqatigiinnerput malillugu ullumikkut pisavut tamaasa tassa ilinnut tunniuppavut - qilalukkat qernertat sisamat natsiillu isikkaneq tallimat. Tamaasa 
pilannavianngikkaluarpatit - kisianni qasunaveersaarlutit tamaasa ulunnguannik attoreerukkit pillatillassaagut. Tikiutavut pilalereerniarsigik, qimatavut aagallassavavut. Inequnaalukkut aamma pisaqaassimassajunnarsivaatsit!" 
Alliaq pilerpoq: 
"Taama ilimasunngikkaluarama - soorunami tamarsuisa pinavianngilakka. Natsinnguamik ataatsimik namminerisassannik aamma mattammik neqimillu iluasaarlugu 
panertuliassannik piguma tassa naammarujussuaqaat. 
Piniarteqanngitsukasiusunga taama utoqqatsinartigisumik iliortuarassinga annerusumik tigusaqarsinnaanngilanga." 
Qooqa pilerpoq: 
"Paasivatsigit - aammami tamarsuisa nungunnavianngilatit! Ileqqutsitut tamarmiulluta neriffigissavavut, kisianni illit pisassarigakkit utoqqatsinak naammatsivillutit pissarsissaatit. Quinnguarpit saniatigut angisuumik 
quiliuutipallassavatsigit. Najoqqagarput taama iluarusunnartigisoq nungoriarlugu pisatta sinneri aagallassavagut. Tassa iluarisannguannik pilanniarna, qasunaveersaarniarna!" 
Alliaq pilerpoq: 
"Tikissimalerussi kinguleqqiutissannguasi piumaarpasi!" 
Taavalu Qooqakkut qimataminnik aallerlutik aallarput. 
Qimatanik aallersut suli pitarutinngitsut uparualerpaat Inequnaalukkut aggersusaartut - nalunaratik aamma 
nassatallit. Suami tassa nikittaraat! Meerartaasa parsiarpaat. 
Palligutileriallartut usilluinnaqaat. Aamma qernertarsuarmik qilalugallarneramik! Ussunnik sisamaraarsimapput natsiillu arfinillit - tassalu aamma Alliap 
pissai! 
Alliaq qungujulaartuinnaalluni pisarsuarnut tikiussukkanut aterpoq Inequnaalukkut najoqqagassissinnarlugit. Qernertarsuit anginersaat ornikkamiuk ulunnguani maggullugulu illariarluni pilerpoq: 
"Makkorsii-aa! Kisima pilassagaluaruma toqussara tikillugu pilattussaassagaluarpunga. Mattammik tamusseriaruma tamassi upanniarisi! Ippassaq aqagannguara napputsippara!" 
Taama oqartorlu avaallakkamik! Aallersut tikereersimalersut avaallattut sualutsilluinnarmata qiviariallartut Inequnaalukkut ussuttaasa annersarsuat talerorsuisigut illuttut tigoriarlugu Mikisuluk qitilluni 
kaavilillartoq - nukarlequnni Alliap napputsimmagu 
qutsasertoq! Ussussuaq aatsaat iliniariaraa taaka oqarpallattoqarpoq: 
"Pissarsuaqataaligooq Qooqa!" 
Atini taammassuk Qooqannguujuk sassaannarpoq. Ussuk Mikisuluup illugisarsua talerorsigamiuk nikuiteriarlugu Mikisuluttut kaavissutilerpaa - kigaatsumillu sukkatsikkiartorluni! Kiisa naggataatigut seqqorsui nunamut tunngajunnaarput. Qangattaallugu kaavissuteriillarlugu ilillugulu oqarpoq: 
"Qutsasiinnaraluarutta pilatassavut inerunnanngilavut. Pilareersimalerutta aliikkusersornerput nangikkumaarparput. Inuusunnerusortavut, ilissi aalassarissunnguuvusi, aanannguara Alliaq quiliuutipallanniarsiuk! 
Uagut Aneerarlu Mikisulullu Inequnaalullu ittorsiulluta pilapallanniaraluassaagut - sussa makku natsikasiit ammartiinnarallarlugit!" 
Oqarfigisai mattattupallariarlutik aalassakkamik! 
Alliaq quiliuullugu aallartereerput. Ataanni pillattorsuit illalaarpaluttaraat - sunaana inuuneq taama 
nuannertigisoq! 
Immikkoortoq 5. 
Pilanneq inermat Alliap quii marluulersut neqinik mattannillu sulluerullugit immerpaat. Quimi ujaqqanik 
sanaami mattappassuit akorni apusersorlugit asiunaveersarlugit iliorarneqarput. Sinnersui quinut allanut iliorarneqaannarallarput. Arnat piunnartut tamarmik aqagumit Alliaq nikkulisoq ikiortussanngorpaat. 
Suleruloornerup kingorna illorujussuarmi unnussiuaalerput nuannerluinnartumik. Nerersuarneq inermat Alliap arnaqatini marluk ilagalugit kinguleqqiutissat 
eqquppai. Ammariallarai qangami naasorsunniallak! Ileqqumisut nammineq qalutaalluni tamaasa agguarpai nagaataatigullu imigassiaminik mamarluinnartumik inersimasut tamaasa imertillugit. 
Ulloq taanna nuanneruttormat innarnialerlutillu 
Inequnaaluk oqarpallappoq: 
"Pikiulinnguami nunaqarluta ilitsorigama ullunik 
nuannersunik puigunaatsorsisarpunga. Kingorna Kangerluarsummi Uummannamilu nunaqaleratta ullut puigunaatsorpassuit aamma atorsimavavut, kisianni ullumikkut ulloq puigunaatsorsiama annerit ilagissavaat, tassa 
piniartuusugut tamatta suli peqqilluta ningiortannguarput pisaqaallutigu nuannaartikkatsigu illoqatigiissugut 
tamatta nuannaarutigingaakkatsinnik. Ataatak, ilissi Alliarlu utoqqartaalerpusi, ulloq taanna nalunaaqutseriaraluarniarsiuk! Anguteqatima isumaqatigissappannga 
upernassat tamaasa ullorsiortalerniassavarput ningiortannguatta asasatta "Alliap ullua"-nik taallutigu." 
Inequnaaluup oqaatsini naagaalu Qooqa pilerpoq: 
"Aninnagu isumaliutigiinnarsimasarput Inequnaaluk eqquissoqaat! Qaa, Aneeraq, naleqqerniarsiuk!" 
Aneeraq oqarpallappoq: 
"Aqagu seqineq nuilerpat sissarput misissoriarlugu naleqqeriaraluarumaarpara tuussarmut kigarsillunga. 
Alliap ikiorumaarpaanga!" 
Aatsaat nipangerniariartoq Aneeqqakkut ungataata tungaannit appippallak ilisarnartoq: 
"Qilalugannguaq, qilalugannguaq! 
Qanilliartorit, qanilliartorit... 
Illorujussuup iluani tusarnerluinnartumik pikkunartumillu "Qilalukkanut pitorarsaat" atorneqarpoq. Naagaallu taaka Alliap ungataata tungaanit arnap utoqqaap 
nipaa tutsiuppoq: 
"Qujanarsuaq ulloq uannut utoqqarsuarmut puigunaatsoq pillugu. Tamannguassi sinilluarniangusaritsi!" 
Aqaguani iteriallartut silagissuaq taamaattuarsinnartoq! Qooqa siulliulluni makitilersoq Alliap makereersimalluni-aasiit pilerpaa: 
"Aallartinnasi ippassaq sinnerutanik nukittorsaaseqqaarniarallaritsi!" 
Qooqa najoqqaalersorlu piniartoqatai iterarmata tamaasa nukittorsaaseriarlugit kinguleqqiutissiarisartakkami sinnerinik aamma nerisippai. Piniartut pikeriarlutik qimmilisarlutik-aasiit aallakaapput. 
Piniartortatik aallakaammata kingornanni arnartaat 
ulapittuatsianngorput. Aneeraq ittorsiullugu meerartatillu pisinnaasut tamaasa ikiorsiullugit nikkuliassarpassuarnik tisaartulerput ikaarsuit arlariiaat nivinngartuiffigalugit. Ningiortannguat tupinnaanartumik qasusuilluni nikkulisunut siulersortaavoq. 
Arnartatik taama ulapputeruttulersut angutitaat Uummannap karrani ippassaammat angorsorfimminnut pillutik qammasereersimapput sikup sinaavanut inissitsiterlutik imminnut ungasinnatik. Nalunngilaat qernertarsuit takkuteqqikkumaartut - kingornalu qaqortarsuit. 
Pisassaminnik qularuteqanngillat! 
Sikup ikersisimaneratigut qaannaminnik ikaaramik 
siallutik inissipput. Amajut tappinnersaammat kujallerpaanngorlugu inissippaat. Tullerai Inequnaalukkut 
qatanngutigiit pingasut, taavalu Qooqa Mikisulullu, 
avannamullu isorlersaavoq Saamik. Oqaloqatigeereersimapput natsernik susaarnaviiginnariarlutik angisoorniaannarniarlutik - ilami qilalukkanik ilimasoqigamik! 
Mattassuarnik taquaramik mattattortarlutillu qamalerput. 
Natsinnguanik pisaqartareeramik puiuaannaraluartut piniarniarnagit angisoorsinissaminnik qamaarinniinnalerput. Qooqap ippigigaluarpaa inississimagamik nukarliunerusortatik isorlinngorlugit namminnerli angajulliunerusut qiterlinngorlutik. Taama isumaliuleruttorluni kujammut qiviariallartoq Inequnaaluk naakkiaraluttuarluni taavaana siluttoq! Aarimmi naakkiaqaaq. 
Naalittaata aalassanneranit paasivaa angisuumut naalittoq. Noqimmersoraluarlunilu nikuillaataa taaka avatsi 
avammut miloriuteqaa - nalunarani noqitani qatsukkamiuk avataaginnartoq! Alartaaserniarlugu naalittarsua 
puivoq nalunarani ussussuaq. Avannamut qiviariallartoq Mikisuluup aamma alartaaseraa! Inequnaaluup qaanni 
ornikkamiuk akuilitsiinnarluni avalannialerpoq - taamami alianaatsigisoq kina tuillersussammat! Ikisorlu avataa pissikarsimalersoq naalittaa puivoq. Takuaat 
nukaata nukarliup Seeqqup pisuinnarluni angajuni avalattoq pallittoraa. 
Inequnaaluup naalittarsua anginnguatsiavissoq avannamut Qooqap tungaanut nuukkaluarlunilu aqqassaartoq 
naalittuata qaannamik pallittoramiuk anguigaqaa. Ussuk nillikaannartoq alini imullugu pisani sanilingermagu Qooqa avannamut Mikisuluup tungaanut qiviarpoq takoreerlugu Seeqqoq pisuinnarluni angajumi 
Inequnaaluup qammavianut pilluni unittoq. 
Qooqa avannamut qiviaruttorluni nillerpallammik erseqqivissumik tusarlunilu kujammut qiviariallartoq Inequnaaluk angumeritsiaannarlugu taavaana kingusoq! Timaani nukaa soriusissaarulluni kappiartorpalukkamiliuna! Timaani nukaa soriusissaarulluni kappiartorpalukkamiliuna! Qooqap qaannaminut ikillunilu takuaa 
taqqavani kujatiminni qaannamik aamma avalattoqartoq, 
kisianni paasinngilaa Amajuunersoq Akulliunersorluunniit. 
Qooqa Inequnaaluup tungaanut aallarteruttorluni takuaa inuttaa nuitsiaraluartoq - nillerpallariarlunili morssoqqiinnarluni. Qajaa aalasupilorujussuuvoq. 
Aamma erseqqivissumik takuai avataa naalittarsualu eqqaani puttaannartut. Taamaammat erngerluni paasivaa piniakkamit naalittarinngisaminit paaneqalersoq. Taamaaseruttortoq qajaata pukkiliartuinnartup saniatigut niaqqut 
marluk nuipput - aappaa Inequnaaluup niaqua, aapparaalu 
aarfip niaqorsua! Tassalu paasivaa Inequnaaluk aaversuup 
paagaa! Qooqa ilungersuummeqaluni tikiutilersorlu aarimmi 
Inequnaaluup qajaa tammakarpoq morsullunilu. Inaa tikilerlugulu saamimminik uteriarujussuaqaaq. Qooqa 
annilaaraluaqaaq, kisianni nukillaanngilaq - nalunngilaami 
ikiortissani qaannat marluk aggersut! 
Qooqa tikiuttorlu Inequnaaluup qajaa nuilaaraluarpoq, 
ajornaqaarli, saniani qapussuaq kisimi! Taamaammat 
Qooqa uteriaallappoq illuaallalluni paannittumut 
periarniartariaqarami. Qapuallallarmat periallartoq 
Mikisuluk saninnguaminut pilluni uteriartoq kujatiminnillu qaannap paarluartorujussuup tikileraatik! 
Qooqap anguigarsuani tigummigaluarpaa qapunnersuarmullu silugusimagaluarlugu, kisianni qapunneq 
taama sualutsigisoq Inequnaaluk sumerpiaq innersoq 
paannittorsuarlu sorliunersoq nalunarluinnarput. 
Tassani silussimaannalersoq qapunnersuup qeqqani 
Inequnaaluk nuillatsiartorlu aaversuup niaqua nuiniariartoq Qooqa misigaaq anguigarsuani aavermut kapputeriarlugu, orrallannerminillu paasivaa Mikisuluk 
aamma periartoq. Anguigarsuani morsuttorlu Miki- 
suluk suangavaa Inequnaaluup qajaa tigunasuaqqullugu. 
Qapukkunnaartorlu Mikisuluup Inequnaaluk makiteriarpaa Qooqa allikkamik silussimasuliullugu. Inequnaaluk nuisinneqarpoq toqungasutut ilereersimasoq! Taamaammat paannittoq piunnaarlugu Qooqakkuk Mikisuluullu akunnermikkut nuisippaat qajaa kivilerluni katitartuinnaasoq. Qooqa suangavoq: 
"Timmukaatipallariarli!"  
Aassuup qeqqani Inequnaaluk timmut aallaruppaat tassalu nukaata Akulliup tikikkaatik. Sikup sinaavanut pillutik niunialersullu pakasaarluni anersaarpoq aani 
suppullugu. Seeqqoq timaanni periusissaarulluni arpaqattaaginnarsimasoq ikiorsiullugu sikumut qaqippaat maniilartannguamullu peqikannertillugu pallortillugu - 
taannaqami tarajorsuaq aarrajuttalik anialerpoq. 
Ilisimmarluarnissaa tikillugu Inequnaaluk passutaraat. 
Qajaa marlorujussuarnik alinneqarpoq - aarfip tuugaarmittarsimagaa, kisianni inuttaa ikeqarneranik nalunarluinnarpoq. 
Amajut Saamillu paasinnissimallutik tikiummata 
Uummannap piniartui ataatsimut eqiterupput. Inequnaaluk   
anerterillualereersimavoq. Taamaammat Qooqa pilerpoq: 
"Ikilerneqarsimannginnami aniguinngitsoornavianngilaq, 
ilissi najorniarsiuk! Ajunaartitseqqajartoq uanga ava- 
laffigissavara!" 
Qooqa qaannaminut ikisorlu Amajup malippaa. Ussuttarsua aaverlu paannikkaluartoq tamarmik toqungasut sikup sinaavanut pissuppaat. 
Inequnaaluk ilisimmarluarmat isumaqatigiipput ullumikkut piniaqqinnatik angerlaannarallarniarlutik. 
Inequnaaluk nukkani kisiisa ilagalugit angerlaanarumagaluartoq tamarmik ilagalugu sikup quppersimaneratigut pisatik tamaasa nassarlugit ikaarput qimmiliatillu tikillugit. 
Inequnaalukkut qimmerissorsuummata Qooqap Akulleq pilerpaa: 
"Uagut angerlarusaassaagut, ilissi allamik usilerasi angajorsi timmukaatipallanniarsiuk!" 
Inequnaaluk pisarissersuinerminik utoqqatsigaluartoq 
qatanngutaasa timmukaatipallappaat. Pisat tamaasa nas- 
sataralugit Qooqakkut Mikisulukkullu timmukarusaalerput. 
Illoqatigiit ippassaammat nuannerluinnartumik ullorsiorsimasut annilaarsimallutik unnuserput ajunaartoqaqqajarnertik soorlu iluamik qaangersinnaanagu. Inuuneratami tamakku ilagai - ullut nuannersut annilaarnartullillu! 
Alliap Inequnaaluk nakorsagaraa uunnatsilluarlugulu. 
Inequnaaluk inuummaritseriarami illermi nalaasaarluni oqaluttualerpoq: 
"Ullumi ussuttarsuara naalikkakku pinerliorsimagunarlugu noqitarigaluarlugu alera isukkaaginnaleqimmat avatara naluinnallarakku - sunaaffa ikilerluarsimasukassaagaluarlugu uummartusoortiinnarlugu. 
Avalaffigigaluarinnilu toqummat ilimasuerlunga taanna kisiat ukkataralugu kalusiunnialeruttorlugu misigaanga innareerlunga - sunaaffa aarfip, suminngaanit pinera nalunartup, kingornatungikkut saamiatungikkut 
puiffigalungalu qaannama qaatigut tuugaarmereersimallunga aqqaakkiartoraanga. Tupannermit nillillarlungalu misigilerpunga kinngutereeraanga. Qajara siippallallarlugulu iluanaarluni siornatunginnit tamaana 
peqqinnerinnakkut tuugaarmeriaraluaraanga allatut ajornartoorama tuugaavisigut illuttut tiguara ikoriartaraluaraangalu ikutsinnaveersaalerlunga. Qooqakkuk Mikisuluullu tikeriataanngippannga tamassa pisaritereersimassagaluarpunga issannguatorninnit nukillaarlunga. Qujanaqaaq suli nukissaqalaartunga tikimmannga. Qajarsuartavut taakku akiitsugaqarfigileraluarnarput-aasiit." 
Taama oqartorlu Qooqa pilerpoq: 
"Tikeqqaarakkit aatsaat annikilliornartoq qapussuup 
qeqqani sorleq illiunersoq sorlerlu paannittuunersoq naluleraluallarakkit. Taamalu ikiorusutsigalutit 
silussimaannalersunga Mikisuluup tikimmanga qangami  
iluaallak! Uangaagaluaruit immaqa qangali toqoreersimassagaluarputit. Tupinnaannarpoq immap iluaniillutit 
ima nukittutigisimagavit aaversuaq tuugaavisigut illuttut tigullugu imminut illersorlutit taamalu ikilertinngivillutit. Uagut nersugassaanngilagut - pisimasumi tamatumani illit kisivit nersugassaavutit!" 
Tamatuma kingorna Uummannap piniartuisa eqqartortarpaat Inequnaaluup pissaaneqaraluarsimanera - tassa immap 
iluani aavermut paatimmat tuugaarsuisigullu illuttut 
tigummiuarlugu ikilersinngitsoorluni. Tassami piniartor- 
suaq kisimi piniagassarsuarmut taama nukittutigisumut taamatut akiuussinnaavoq. 
Inequnaaluup aavermut paatikkaluarnersuata kingorna 
Uummannap piniartorsui malunnavissumik mianersornerulerput. Ataasiarnatik aavernut saassutitittaraluarput, kisianni aatsaat taamatut paatittoqarput; qujanartumilli Inequnaaluup paatikkaluarnini anigorpaa. Tamatuma 
kingorna aavernut qunuummertalerneranik malunnartoqarani Inequnaaluk aaffanniartualerpoq paatikkaluarnini sukasaatigiinnartutut illugu. 
Upernassarneranut Uummanarmiut pisaqamariillaramik aasiit Iginniarfinnguamut ammassiarput aataartorsuullutillu. Maniitsormiut Nassattuumukaqatigisartakkatik persaqqukkumannginnermit ammassiaminnik siuusseqqaariarlutik sinneri aareeramikkik Uummannamut nunassipput. 
Umiat ingiaqatigisassatik utaqqiinnalerlugit qajartullattaaginnalersut ullut arlaanni aarimmi umiat sisamat tulakkiartuinnaqaat. Piniartortaasa nuannaarlutik 
ileqqumissut parsiarpaat. 
Tulallutik tupertoreersimalermata Alliaq pillertuuvoq upernassaammat piliarpassuarminik. Pisimasunik tamalaanik oqalliseriaramik unnugiaq soorlu pussunneq! Qooqakkut ukiarmi Maniitsumit kujammukarlutik 
ajunaaqqajarnersuat Inequnaaluullu aavermut paatikkaluarnera tupaallaatigineqarput. 
Umiat tikimmata nalliuttorsiorlutik ullukinaarujussuarsimapput Alliap pillernera nuanneruttormat. 
Aqaguani Maniitsormiut ittortannguat Angusalluk oqqiivoq namminnerli unnussiortitsiniarlutik. Nalliuttorsiualaarneq aallarnerlugu Angusalluup Uummannarmiut inoqutigiit tamaasa immikkut ukkusissanik kusanavissunik qulissiutissaannik qullissaannilu tunigallarpai. Tunissutai Qooqakkut qujageqaat, tassami qanittumi ukkusissaqanngimmat, taamaallaat Atanerup 
kangerluata qinnguani Itillersuup ukkusissaanik ukkusissartartarsimapput. Angusallukkut ukkusissiarfigisarsimavaat Alluttoq. Angusalluk oqaluttuarpoq 
Alluttoq ukkusissalissuusoq. Ajornannginnersiugaralugu Alluttup saqqaatungaani Nuulummi sissap killerpiaani ukkusissartartarsimapput. Tassani arlariinnik ukkusissaqarnerarpaa, ilaat manngernerit ilaat aqinnerit. Aamma ukkusissamik aqitsumik qorsorpaluttoqartoq oqaatigaa. 
Uummannami alianaavissumik takorniuutereeramik kujammut Nassuttuup tungaanut aallaannaqaat. Arrinatik kujammukarput piumalleraangamik tammaartarlutik. 
Taamaallutik aallaramik kujataa qilalleriartulersoq 
Inussuk uiarniapallappaat. Uiarsimaleraallu suli ilimaginagu kianngalerpoq. Anori sukatsikkiartuinnarmat Taseralimmut apuunniarunnaarlutik Eqalussuarnut tammaariartuinnarumallerput. Toqqit marluk tassani tammaarsimasut naammattoorlugit uniffigaat - sunaaffa Qeqertarsuatsiarmiut. Tikitaasa nuannarilluinnarpaat quianarluinnartunik oqariartaaseqarmata. 
Ikioqatigiillutik tupertupallapput. Kianngaq sialualaarsuaq soqutiginagu aliikkusersorlutik pulaaqattaateriarlutik innaapput. 
Aqaguani iteriallartut silagissisimasorsuaq! Nassatamik ilaat panerluarserumallugit ulliinnarnialera- 
mik ullukillisaataa angutit arlalissuullutik timmut 
pisulerput asuli aliannaarsaarlutik. Eqalussuit tasersuat nueriarlugu qattuninnguup qaanut issaapput, tassanilu Angusalluk oqaluasaartoq illullugu tusarnaalerpaat. 
Aatsaat apperuttortoq inuusuit ilaat uisaallalluni oqarpallappoq: 
"Panna sunarsuaq-una?" 
Tikkuagaata tungaanut qiviariallartut tasersuarmi allamut asseqanngillat umiat tissiataartorsuit! Oqartussaarullutik isikkutiinnalerpaat angallataagunik avannaannguaq iluatsillugu nikerassammata, kisianni nikerarnerinik malunnartoqanngilluinnarpoq. Tingerlaataasarsuit pingasuupput. Isikkuteruttuleraat Maniitsormiut 
inuusuttaasa ilaat oqarpallappoq: 
"Nungutsiarsuit ornileqaatigut!" 
Taama oqarlunilu angerlamut arpalluni aallartoq inuusunnerusut nikutsillaataa mallusermassuk 
Amajut tappissorsuaq erseqqivissumik oqarpallappoq: 
"Ingerlanngillat - immaqaana uumasorsuaq!" 
Angerlamut arpattortatik ilaginnarlugit angutit arlalialuit unitsitaaginnarput. Erseqqissumik takuaat 
umiat tingerlaataasarsui pingasuusut, akunnermikkullu imminnut ataneqarput. Paasivaat pingasunik sulussugutilissuaq nuisasoq, tattassuarisimasaalu seqinermut qillaallattuinnaapput. Angutit piukkunnartorsuit 
oqassaajussullugu isikkutiinnalerpaat. 
Inuusunnerusut qimaallutik angerlarsimagaluartut 
ilatik takkutinngeriarmata uterlutik nuipput tamarmik 
sakkulisarlutik. Nasittortaasa qaaqqullugit usseraannarpaat. Suli annilaarsimarpalullutik tikiummata oqaluttuuppaat isigisartik allanngunngitsoq. Taannaqami angutaaluppassuit tupigusuttuatsianngorput. 
Isiginnaagarsuat sannikakannerluni puttavoq. Maliarsunnguit qaraarusaarfigaat. Nikerarnersoq nalunarluinnarpoq. Isiginnaaruttuleraat tamaannga akornannit oqarpallattoqarpoq: 
"Piniagassamik pilerinartumik takutuarluta qanoq 
uninngaannassuugut? Piniartorpassuuvugut - avalaffiginiartigu!" 
Taamalu oqartoq arriitsunnguamik pukkiliartulerpoq. 
Morsukkiartorusaarami sulussugussui kingulliullutik taamak morsoqaaq inikua katitarusaaramiliuna! 
Morsuttorlu Qooqa ilisarnarsivilluni oqarpallappoq: 
"Uanga taama ittorsuarmut sapiutiummeqaanga. Tasersuaq taanna taama angitigisoq uumaasorujussuussaaq. 
Uumasoq taama angitigigami qaannat uagut sapigarinngilluinnarluta eeriaannaavaatigut. Sussa avalaffiginatigu - 
ajunaarutigiinnaqinavarput. Unaalersoriarluta pavunga 
puttaviata timaanut pilluta qamagaluaannaqisigu!" 
Ilatik sissuertuliullugit piniartoqqissuit sakkutik nikanaateqanngitsut aavaat. Kingulitik annilaangalersimasut 
nassuiaappaat tasersuarmut avalanniarnatik, kisianni 
uumasorujussuugunartoq tamarmiullutik erseqqissumik takusartik nunamiit qamajartorniarlugu. 
Alersuarnik qajannaatsunik piareersaariarlutik qamajartorlutik timmut taamak aallaqaat! 
Eqalussuarni tammaarsimasut angutitaat tasersuaq 
sinerlugu tiffarterput uumasorsuugunartullu puttavikuata timaanut inissillutik. Ilaat unaanik avatartalinnik nassarput. Sila tujorminannguanngimmallu ilaat 
sinngusartut ilaat eqqumasuusarput. 
Unnuaq naallugu qamagaluallaramik sumik malunnartorsinngillat. Ilaat isumaqarput ullukkuinnaq immaqa 
puttasarsimasoq. Taamaammat isumaqatigiipput ulloq taanna aallaratik qamagallarniarlutik - ilami 
uumasoq suunersoq paasiumagaluaqigamikku. Angutit affaat angerlarlutik neriartulermata affaat qammaserput. 
Ulloq naavillugu qamagaluallaramik takoqqinngitsuuginnaqaat. Ugguaqalutik unnuttorlu angerlakaapput aqaguanilu ullaannguaq Taseralimmukarlutik aallarlutik. 
Ukiut ingerlanerini Eqalussuit kuuat eqalukilligaluttuinnarsimavoq eqalunniarfissaajunnaarluni. Ullut marlungajaat tassaniikkaluaramik eqaluit marluk 
imaannarmiittut kisiisa eqalussiaraat - immaqagooq uumasorsuup taassuma tasersuup eqalui nungulerai! 
Taseralimmi aasiit nataarnisorsuanngorput. Inuppassuunngillat, kisianni aasat tamaasa Taseralimmukartartut amerliartorput. Qooqap assut nuannaarutigaa inuit 
nutaat ilagisartakkamittulli inussiarnersorsuummata 
- nalunaratik Taseralimmiittartunit aamma sunnerneqarsimasut. Toqutsiniartarneq akiniaaqattaarnerlu ileqquujunnaarluinnarsimasorinarput. Tusartaraluarpaat ungasissorsuarmi najugallit akornanni ileqqut tamakku suli iparagaasimanngitsut, kisianni Amerlumiit Qeqertarsuup tunua tikillugu toqutsiniartarnerit akiniaasarnerillu tusarsaajunnaarluinnarsimapput. Tamanna Qooqap 
suliamisut pingaarnerpaatut isigaa, tassa angalasut kikkulluunniit terlinganeerniarneqarnissaminnut aarlerisukkunnaarmata ersiortarnerlu atorneerulluni. Qanga aarlerisukululluni katisimaartarnerit taarserneqarput katisimaartarnernik eqqissinartunik nuannerluinnartunillu, kusanaalliornernik anneruniarnernillu 
qunutitsinernillu ilaqanngitsunik. Taamaariarmat aamma 
inuit ikioqatigiinnerulersutut ilerput. Sulianik kusanartunik niueqatigiittalerput. Saaqqutit Qooqakkut suliaat 
kusanartaqigamik sanalluagaaqigamillu assorsuaq 
piumaneqartarput. Qullersuarnik iganillu ukkusissanik taarsertikkumanerusarpaat, tassami nunagisamik qanittua ukkusissaqanngimmat. 
Malunnartorujussuuvortaaq Qooqakkut pilisarnerat 
aallaarsimasut issuartaleraat. Qooqakkut arnartaasa piliatik manillugillu ilaginnaannarnagit nakkutigiuartarpaat 
assallattuartarlugillu. Seqinnerpat seqinninngippallu 
assigiimmik ulapittuartarput. 
Aasaq tamanna Taseralimmi aallaarsimasut puigunaatsorsipput anorersuallarmat. Aasaatillugu anorersuarmik aatsaat taamak sakkortutigisumik takupput. Anorlileriartuinnalersorli suut teqqajaarsinnaasut tamaasa 
parnaarsorpaat. Taamaattorli uisakajaartorujussuupput 
toqqit arlallit tingitaanngersaaleraluarmata. Inuit anisartut paarnguinnangajak ingerlasarput. Kianngarsuaq 
pulatippoq persorersuani attataralugu. Nassuttuup paatungersua ittuttuinnanngorpoq persorersuit qipisorsuullutik qummukaasuinnanngortillugit. Isiginnaarlugit 
amiilaarnarlutillu alutornaannarput. Tinimooq aallartittorlu sarfaq anorersuarlu akimmimmata sissaq tamarmi iimisaartorsuanngorpoq Nassuttooq amiilaarnaannartunik qittarnersuaqalersillugu. Taamaaseruttortoq 
Mikisuluk Qooqakkut tupiannut iserlunilu oqarpoq: 
"Taqqama taarsinnguassananilu sermernanngitsuatsiarsuaq Kingunni aallaarsimasut takuniaatigalugit 
immaqaana misilikkaluallaraanni - anguteqativut allat 
aallamik isumaliunnginnguatsiarmata!" 
Taama oqarmat Qooqap akivaa: 
"Ilassaqanngikkuit aappareriaraluassavakkit, naviasutsiinnassaqqooqalutit. Anerteriniarnissakasik-aasiit kisimi!" 
Anguterpaalussuit oqquartannguamut pillutik Nassuttuup qittarnersuinik isiginnaartut saneqqutilerlugillu Mikisuluk pilerpoq: 
"Kingunni aallaarsimasut isumagilerlugit alakkariartoraluarniarpavut. Sermernanngitsutsiarsuaq qajartuarumasortaqarussi ilageqqajaqigitsigut!" 
Taamalu oqartoq anguterpaat akornannit Angusalluk 
ilisarnavilluni oqarpallappoq: 
"Taamaatsillugu uagut avalakkaluarutta uatsinnut 
aaginnassuugut!" 
Allalu oqarpallappoq: "Isigisaq taama amiilaarnartigisoq avalannissaq qununarujussuaqaaq!" 
Qooqa isumaannarmigut assut qujavoq allanik avalanniartoqanngimmat - tassami ilungersuutigiinnaqinagamikkik. Qaannaminnut ikigamik Mikisulullu avalaannaqaat. Soorunami avalangaatsiartullu persorersuarmut 
aanngaavaat - qajarsuit saperuttaatsut! 
Ulloq naallugu anorersuaq taamaattuarpoq. Aneerasaarfik inuerutinngilaq. Ulloq taanna angerlassallutik 
oqanngikkaluartut taamaattoq alaatsinaappaat. Aappaatigut isumagaat persorersuaq taama sualutsigisoq qinerfissaanngilluinnartutut immat. 
Unnulerlunilu persorersuaq inoriaqquumilaartutut ippoq 
- tassami Simiuttat sitsiutilaartalermata. Angutit masassiuserlutik aneersut ilaat taamaalluni tukumarpalulerpoq: "Aajuku, tikilereerput!" 
Tikkuagaata tungaanut qiviariallartut marluullutik 
tikilerataallartut pujuallassuaq kisimiliuna! Taseralimmiorsuit qajavissuarnik takugallaripput. 
Tulakkamik tikeraruttoraatik Mikisuluk niullunilu 
qeqqilluni pilerpoq: 
"Qajakassaavut kiisami ninngunaavissoqaagut - sarfalikarnikasia imarmiunarami-aasiit!" 
Allanik nillersoqanngitsoq Qooqa pilerpoq: 
"Qaannavut Aneeqqap qajannaatsuliarimmagit isumakuluppallaarnanga anernikasimmaasiit ilungersortilivikkaluarpaanga - pingaartumik oqqummukaarnitsinni. Assuleratta qangami iluaallak! Kingunni aallaarsimasut ajunngikkaluarput, kisianni umiaasa pingajuat tingissimavoq. Ujartorneqanngilarluunniit tinginnermini aseroreersimassammat. Angerlarnialerpata aallaarsimaqataasa ikiorumagaluaraat avannamukalerutta kisianni aqqusaarlugit umiat marluinnanngoramik usivallaassaqimmata. Ittuat oqarpoq ilitsorigamili aasaatillugu anorersuarmik aatsaat taamak sakkortutigisumik takulluni 
soorunami tupiannut iseratta tupatsivissoqaagut - tikittussaninngooq ilimasunngeruttortut!" 
Tikittut kiinaat imarmiunneqisut inuusuttortaasa alarneq 
sapingajappaat. Qajavissuarnik takoqaat usoriummerlugillu. Immaqami taamaasikasikkaluallaraanni! 
Qaannatik tinginnaveerlugit qajannaarsoreerlugillu 
Mikisuluk massikkami oqarpoq: 
"Imarsuarput taamaasillaraangami inuinnaasutsinni 
annikillinartaraluartoq piniartuusugut allatut ajornartumik sungiusartuartariaqarpugut ilaanni anorersuarnik taama ittunik pakasarneqarsinnaasaratta. Uagut 
Qooqalu pisinnaajunnaarnissarput tikillugu sungiusartuassasimavugut." 
Taama oqarlunilu Qooqa aappiullugu majualermat 
anguterpaat malluppaat. Tamarmik misigipput piniartorsuit taakku ataqqisatik suli ataqqinerulerlugit. 
Ullut ilaanni silagissuaq arnartatik makisequtsersorlutik tisaartoruttulersut Qooqa pilerpoq: 
"Ukiorsuaq eqqaallugu piliassanut silinneq ajoraluarlunga tuttut meqqui kusatsilissammata ilummut-aasiit piukkuutsakkaluarpunga. Maanna manilikkagut panersiiginnariarlugit ilummukarniaannassasimavunga." 
Taseralimmeeqataasa akuersaarpaat - tassami siulersortimittut isigilereersimagamikku! 
Ilummukarnissartik sioqqullugu piliarsuatik ileqqumissut Simiuttani qimatulivissuarminnut iliorarpaat isumannaarluinnarlugit. Tamarmik piareeramik 
ilummut aallakaapput inngerulaartuinnaallutik. Ulimooq 
iluatsillugu ilorpartilertorput. 
Nassuttuup innaani piaqqat naleqquteruttortut aqqutiminni piarartarfigaat. Puiseqarluarmattaaq pisaqamasorsuupput. Qooqap nuannaarutigeqaa ningaani Aaqqioq 
ernissanilu Amajut pigajulluinnartuummata - soorlumi pisassaasa orniinnartaraat! 
Ilorpartillaramik aasiit Umiivimmut tammaartiterput 
- ilami tammaarfik taanna Qooqap alianaaginermit uninngavigiumasaramiuk! 
Tikaagullittamik soqqaannik ukiuummat Aneeraq eqalunnut qassusiortissimavaat mililigutissaminnik. 
Umiiviup kangerluttannguanut misiligutigalugit arlariissillugit ivertippaat, tassalu eqalumasorsuanngorput 
- tassaluaasiit piniutinik pitsaalluinnartunik takutitsillutik! 
Tuttunniat kingornanni aallaarsimasut utoqqartaat 
arnanik meeqqanillu ilalersorlutik umiat marlunngorlugit Eqalummiunut eqalunniartussaapput. Anguteqqissuit tuttunniarlutik aallartullu tunussutigalugit 
umiat Eqalummiunut ikaarput. Pujoorivissuatik iluarsartuuteriarlugit pinialeramik eqalorujussuarnik eqalumasorsuanngorput. 
Aavartortaat ulloq siulleq tiffarteramik qulaaluanik tuttullutik qangattarsuarmut iluaqqinnaamut 
unnuiffissarsipput. Tuttoqqaatitik alutorinermit nerikutsoorsimapput. Aqagu piniarnissaminnut isumalluaqalutik innaapput. 
Mikisuluk oqaluasaartuliullugu innaasimaleruttorlutik Aaqqioq taaka oqarpallappoq: 
"Unillusi naalaariaritsi - soorlu niperpalaamik tusaasaqartunga!" 
Anguterpaat unillutik naalaaleriallartut allamut 
asseqanngilaq soorlu igutsappalaarsuaq - allamillu 
tusaanagu soorlu samannga nunap iluinnaanit! Qanilliartorpaluttutut illuni nipittoraluttuinnarmat oqartussatannguerullutik kiisa nikutserupput. Igutsappaluk sukatsikkaluttuinnarluni nunap iluanit puttukkaluttuinnartutut ilimmat ilaat misigilerput pisissitik tigusimallugit ilaasalu ajaappissatik. Nipittoriartuinnarluni kiisa qangattarsuup ilua sajukulasutut illuni imernaalasorsuanngorpoq. Nipersuaq qoqianngunaannarsimavoq! Taammaammat angutit arlallit qimaallutik anipput - ilami qangattarsuaq soorlu nakkaraluttuartoq! Taqqama iluani 
Qooqakkut anguteqqissuit nikorfaannalerput nuisussamik utaqqillutik. Utaqqigaluaramik nuisoqarnianngimmat kiisa nipiliorfiup nalaa assariartalerpaat ajaappissaminnillu tuggartarlugu. Ilali ilungersunassusia, nuisoqassananilu imernaalarsuaq kisimi! Mikisuluk nikorfavoq ajaappiarsuani qajannaatsoq silugussimallugu 
- taama kamassimatigisoq anaatissagaanni iluarfiussanani! Imernaalarsuaq saneqqutiinnarlugu Mikisuluup nipersua erseqqissoq tutsiuppoq: 
"Taamaasiuinnarnak, angutinut akisinnaasunut qununngikkuit nuiniarit! Qooqalu piareersimavugut!" 
Taamalu suangallartoq imernaalarsuup saniatigut arnarquassaap nipaa tutsiuppoq: 
"Aasiit Qooqarajukasik - akiniagassaanngitsukasik!" 
Taamalu oqarpallareersoq imernaalarsuaq nipaarukkiartulerpoq. Pillarami, pillarami aanngariartorami 
taamak aanngaqaaq! 
Anguterpaat periusissaarukkamik - anigaluarunik 
iseraluarunik - nuna assakkaluarunikku! Kamaammerlutik torlulaaraluallaaraat. Ingammik Mikisuluk 
ilungersorluinnaraluarpoq inuttarserusullugu - ajornaqaarli, inuttarsisassaanngilaq! 
Qangattarsuaq najugartik qimanngilaat, kisianni sininngitsoorput - ajornaqaaq aliortujuitsussillutik eqeeramik! Qangami uggornannguarsi nipiliorunnaarmat! 
Nipisiartik oqallisigeruttuleraat simiutarsuarmiortaat 
oqarpallappoq: 
"Nipisiarput uanga allaatinngilara Saqup ernersiarsuata anaanakasiata Amiimiup nipaa! Ukiigatta Aqqitsumi 
tikeraarama eqqumiigisimavara Qooqakkut naapittarsoralugit apersoqimmanga ajunnginnersullu apersuutigalugit. 
Taamanili nipikasia titeqilasoq takorluukkiukkakku nipitusagarput allaatinngivippara taassumakasiup nipaa!" 
Mikisuluk pilerpoq: "Immaqamiuna ilisiinniaarsukkaluaraatigut - uffa killinnaviarata uagut tamakku upperisuunnginnatsigik. Qanormi ililluni maanga Nassuttuup nunatarsuanut aamma ornigussimassava?" 
Qooqa illariarlunilu pilerpoq: "Nipisiarput puiornavianngilarput. Mikisuluk, ukiap ilaa Aqqitsumut tikeraarisa arnaqquassaaq taanna uumanersoq paasiniaannarlugu 
nipisiniaannarlugulu. Siulivut oqartarput, ajoquseeriaraluartunngooq ajoquseriakkatik itigaraangamikkik imminnut ajoqusiinnartarput!" 
Mikisuluup aatsaat taamak akuersorpaa! 
Tamatumuuna sivisunaaratik Nassuttuumi tuttunniarput. Arfanniarlutimmi misiliigaluartussaapput. Kiisalu 
Aqqitsumut tikeraarnissartik sorsuartulli qilanaaraat 
simiutarsuarmiortamik oqaasii pillugit. Taamaammat 
qanganit piaarnerullutik Uummannamut uterput. 
Allaarsimaqatitik avannarparteqqittussat tamaasa ilagalugit Uummannamut pipput. Piliarpassuatik isumannaarsoriarlugit tikeraat aallannginnerini arfanniarlutik misiliigaluttuaannaqaat! 
Kapuusiarsuatik arlariit misilinnialeramikkik qaannamit kapisissutigissallugit piukkoorsimagaluarput. Oqaloqatigeeriaramilli isumaqatigiipput angutaannaallutik 
umiaq atorlugu kapisiniaraluarniarlutik. Qooqa isumaqarpoq umiaq aallarsarujussuarlugu arfermut 
pussinnartumut kapisigunik kapuutitik ikkulluarnerussasut. Isumaliorluarlutik oqaloqatigiittareeramik taamaasiorniarlutik aalajangerput. 
Aqaguani ulloq alianaalluinnarmat qamajartorlutik umiamik aallaqaat qajarpaalussuit ilagalugit. 
Uummannap karranut periallartut arfersuit pingasut 
imminnut ungasitaqaratik pussinnallartut - pilerinaramik! Ataaseraarsinnaaagaluaraanni nungukkallagassaanngitsunik kisianni orsunnallunilu neqinnallarluni! 
Anguartissatik aquttussartillu aalajangersaannariarlugit timerlersuaq upannialerpaat. Mikisuluk 
Qooqalu umiap siuani illugiillutik inissillutik kapisisussanngorput. Kapisiniariarpata umiaq nigortipallattussaavaat, kisianni aatsaat arfermik periartussaagamik masassiutitik atasuinnanngorlugit suliat 
assorpaat arferup pikeriarluni umiamik kinngutitsisinnaanera ilimagisinnaagamikku. Taavalu aalajangerput kapisassap illuatungaani Inequnaaluk qaannamit arfermut 
naalikkumaartoq avatarserniaannarlugu. Avattat ilaat ninngusuuliaq atorpaa. Piareersarluareeramik avalaannaqaat! 
Qooqa qaannamiilluni annilaangajuitsoq umiaq atorlugu piniagassamut periartussanngorami annilaangasorsuuvoq. Avalaruttorlutik piniagassartik qiviaraluarlugulu kapisinissaminut nangaaleraluarsimavoq. Aanalu saniani Mikisuluk uninnganerluunniit sapingajappoq 
- tassali pilerinermit! Qajarpaalussuit nipaarsaarluinnarlutik ingiaqataapput umiap inuttaanik imaanut nakkartoqassagaluarpat annaassiniartussat! Inequnaaluk arferup sinittorsuup avataatungaanut inissereersimavoq 
Qooqakkut kapisiniariarpata arfermut naalittussaalluni. Arfeq qanillillugulu umiat aallarsaannaqaat! 
Umiap siuani Qooqakkuk Mikisulullu ammaloruusiinnarlutik kapisinissamut sillimmarput. Tikikkaluttuarlugulu aarimmi silugutiinnaqaat. Qajassuukkunnaarlugu kapiniariaraat umiat uteriartullu Inequnaaluup avataatungaanit arfersuaq iluamik napakkarpaa! Arferup tupalluni 
annerlunilu aalassannersuanit umiat ersigunnaarmata qaannat isumaqaleraluarput umiat kinngusut. Nueriallartut pukkilivereersimallutik, makitallutilli -  
sunaaffa immerserujussuaannartut! Kapisarsuat aqqarsimalersorlu ilarsui marluk kalerrillutik aamma aqqarput. 
Kapisarsuartik qiviassaarlugu Qooqakkut umiaq qalunasuarpaat. Qaluniarlutik Mikisuluk oqarpallappoq: 
"Nukinnguavut tamakkerlugit kapigaluaqaarput - qanormitaava?" 
Qaannat tamanut avissaartuullutik puisussamik qinilerput. Sapinngisamik ikilersorniartussaavaat. Avannaatigut Inequnaaluup avataa anillaattorlu kapisarsuat 
anersaaqaaq aattalissuarmik - avaallakkamik! Puttaannalersoq qaannat parrukkamikku Aaqqiukkuk Saamiullu 
ataatsikkut aamma naaleqaat. Pikeriarneranit pujorsuaq kisimi! Taamak aqqaqaaq. 
Taannaqa arferilerput! Avannamut nuttarusaartorsuaq anguigartorlugu nooqqartortileraat umiat anngupput. Mikisuluk torlulaarpoq: 
"Angumasatsigut puippat tamatumuuna uagut Qooqalu ikileqqeriaraluaqisigu!" 
Oqarfigisai anngaapput. Avatinnguamikkut puillartoq 
umiamik pioramikku Mikisulullu marluullutik avatartalinnik aamma naaleqaat. Ikilersortuannguarlugu Innaarsullip avatikannianut pillartorlu toqoqaat - tassalu arfallarlutik! 
Qajarpaalussuit umiarlu kalluserput. Ajornaqaarli, nikeqqartorluinnarput. Qooqa pilerpoq: 
"Arfaqqaaterput maangaannaq tulaallugu ajorpoq. 
Nunagisatsinnut tulaanniassavarput. Umiat piunnartut 
tamassa kalikkiartoqquniarsigik, kingunissinni uagut 
ingerlaterusaassavarput. Imissatsinnik nassaakkisigut!" 
Kalutitik piiaannariarlugit qajarpaaluit Inequnaaluk pisortaliullugu umiaasorlutik Uummannamut aallarput 
nuannaarnermik nipaasaarunnaarlutik! 
Unnuaq tapullugu kallutillaramik kiisaana nunaqarfimminnut pissutikassallaraat. Pingaartumik tikeraat 
arfivissuarmut alutorsartuatsianngorput - asulu pualasoorsuugami orsoqaqaluni! Ulinnganera iluatsillugu 
amorallarsinnarlugu pillattorsuanngorput eqqamikkut 
arnartatik igaartuliullugit - sunaana pisarsuaq taama utoqqatsinartigisoq! 
Tamatuma kingorna aasat tamaasa Qooqakkut tikaagullittaannaratik arfattartorsuanngorput. 
Tikeraartitik arfiminersuarnik usilersukutsoorsinnarlutik aallarsimalermata Qooqakkuk Mikisulullu piukkuulerput Aqqitsumut tikeraarniarlutik Nassuttuumi aavarlutik nipisiartik puigussannginnamikku. Aallarnialerlutillu Qooqa pilerpoq: 
"Arnaqquassaaq Qooqakaseertorsimasoralugu piaaralugu 
arfiminersuarmik nassaakkallarlara!" 
Mikisulullu arfiminersuarnik usilersoriarlutik 
taama aallarput. 
Qooqakkut Aqqitsumut tikimmata tupaallaatigineqarput - tassami nunaqarfimmut tassunga pineq ajormata. Niuffiortunut Qooqa pilerpoq: 
"Arfallaratta isigititsinermik pajuutigaluta tikeraarpugut." 
Majuaqqusisut imaaginnaraluartut Mikisuluk pilerpoq: "Utoqqartarsi pajoqqaariarlugu iseriartussaagut!" 
Taama oqarlunilu arfiminermik tigumiarluni Saqup 
ernersiarsuata illuata tungaanut aallarmat Qooqap 
arfiminermik tigumiarluni aamma malippaa. 
Isertut takullugillu Amiimik tupannermit qisuariarluni nilliumerujussuarpoq. Ernersua annukujuttuinnaalluni nikutserpoq ingeqqullugillu. 
Qooqap Amiimik saariarlugu oqarfigaa: "Arfallaratta 
isigititsinermik pajuppassi!" 
Pajutaat tulluutiummerunarluni upattorlu ernersuata nulii oqarfigaa: "Ungasissorsuarmit aggeramik nererusulersimassapput. Aalliukkallakkit!" 
Nuliata eqqutileriallarai tuttup panertorsui tunnorsuarmik ilallugit. Nerilersullu Saqup ernersiarsua 
nereqataalluni inussiarnersaartorsuanngorpoq arfanniarsimanerannillu apersorlugit. Taamaalluni oqarpoq: 
"Arfersiorfimmut pulagatta kiisami iluatsitsillunga 
Qarlutuumi panniligartallarama imaallaat ilangilaassavasi!" 
Taama oqartorlu Amiimik tamuaatigaluni oqarpallappoq: "Qooqap pisarsuanik nerissangananga suli 
uumaruusarlunga nerilerama qujanaqi!" 
Oqartorlu Mikisuluk misigaaq qisuariarujussuarluni. Ernersuata malugisimalluni qiviaraanilu oqaannarpoq: 
"Suli inuulussuarluta arfakassallaratta tassaluaasiit 
uerigaluanngitsuussanata!" 
Qisuariarnini eqqarsaatigeqqunnginnermit Mikisuluk 
taama oqaannarpoq; tassami Amiimik appiinnartorli alla 
eqqaanngilaa Nassuttuumi aavarlutik qangattarsuarmi 
nipisiartik, Simiutarsuarmiortaat ilumoortumik oqarsimavoq, tassaviuvoq Amiimiup nipaa! 
Taaka Amiimik nerivoq tikeraat qiviallattaarlugit. Nalunanngilaq nerisani alutoralugit mamarigai. Taamaalluni aammaana oqalersoq: 
"Nassuttuumi aavarassi oqaluttuassarsigaluarminasilu?" 
Oqaqqaartussaaruttutut illutik akunnattooraluarlutillu anorersuarnersua qajartornertillu Mikisuluup 
oqaluttuarai. Isumaannarmigut narrakkaluttuinnarami 
oqaatsini ima ilavai: 
"Uaguk Qooqalu ilisiitsut upperinnginnatsigik killitassaanngilluinnarpuguk!" 
Mikisuluk taamalu oqartoq Qooqa qissimeriallartoq 
Amiimiup isigisorujussuugaatik. Amiimik erngerluni 
neriunnaariarluni taaka illermut qaqivoq ileqilasuinnaallunilu ilersisukasinngorluni. Nassuttuumi 
nipisiornertik taanngilluinnarpaat. Pikkutaasaannaleriaramik 
nerisatik nunguinnariarlugit aniinnarput. 
Aqqitsumi tikeraarsimareerlutik angerlalerlutik Mikisuluk Qooqamut pilerpoq: 
"Upperinngikkaluarakku, pasitsaappara isumapiloqarfigigaluarsimagaatigut. Ilami nilliinnartorlu alla eqqaanngilara Nassuttuumi qangattarsuarmi nipisiarput. Amiilaajummersimallunga misigaanga qisuariarujussuarlunga ernersua pasitsatsillugu!" 
Qooqa pilerpoq: 
"Ilannakkunni pulaarlunga ittuat oqalulerpoq: Amiimiup-una nipangiunneq ajungajakkaasi. Aallarsimalerussi qanormitaavaasiit iliussaqaa? Allagisaripput-una 
eqqartulerlusilu paasissaanngingajattunik oqalorussarunnaarneq ajormat!" 
Ukiap ilaa tinuteqisaarmiunik naapitsigamik tusarpaat 
Qooqakkut aallarsimatsiartut Amiimik perlerortorsuanngorsimasoq. Amiilaarnartunik pissusilersorluni nunaqqatini uippajaarterujussuarsimavai. Ullut ikittunnguit 
qaangiummata toqusimavoq. Sakkulersorniartalermat uloriagalugu qilersortarsimagaluarpaat, ajornaqaarli sukatilerlunilu qilerutini tamaasa kittoraasarai. Perlerornini tamaat Qooqakkut nipangiussimanngilai. 
Tamanna tusarlugulu ningiortannguat Alliaq oqarpallappoq: 
"Pikkaariaraluarluni utertoorfigitikasillarnerami!" 
Umiarsuaqarnissartik ilimagiunnaareeraluarlugu 
umiarsuarsiulerput. Tikiutileriallartut tikaagulliusaarsuaq pisareqqammigartik kalillugu, aamma umiarsuup 
qaani neqerpassuarnik nassarput Uuummannarmiunut pajugutiminnik. Tulaassarsuartik orsuiaannariarlugu neqersua tamaat Uummannarmiunut tunniuppaat, Uummannarmiullu 
naammatsivillutik mattaajaapput. 
Umiarsuaq tikittoq takornagarinnngilluinnarpaat aasani 
arlaqalersuni umiarsuarsiugarisaramikku, tassa umiarsuaq "Scotland" naalagaralugu Mac Kintock, Uummannarmiut taasagaat "Qimattuut". Angut taanna Qooqakkut ukiui 
missiliorlugit ukioqarpoq Uummannarmiunullu ikinngutaallualersimalluni amernik tuugaanillu pisiniarfigilluartaramigit. Inuusuttuaraallunili arfannianut 
ilaasalersimavoq aasallu arlalissuit Kalaallitnunaata sineriaata avataani arfanniaqataasarsimalluni. 
Aasat arlaanni napparsimanini pillugu ilaangituartoq 
umiarsuaq ilaaffigisartagaa "Blue Sea" arfanniarluni Tuluit-nunaannit aallarami tusarfeqanngitsuuissimavoq umiiarsimasutullu naatsorsuunneqarluni. Taava 
umiarsuaq "Scotland" ilaaffigisalersimavaa, aquttuusarsinnarlunilu naalagaa tassanngaannarluni toqummat 
umiarsuarmik piginnittut naalaganngortissimavaat inuusukkaluarluni sikusiullaqqinnersua pissutigalugu. 
"Qimattuut" oqaluttuarpoq kingullermik tamaaniikkamik Uummannamit aallatsiaannarlutik kiffani marluk 
toqusimasut, tassa Silaqassaanngi kiffarlu alla ataaseq. Tamanna tusarlugulu Qooqa malunnavissumik nikalluallattoq umiarsuup naalagaata paasisippaa ajuusaaqqunagu Silaqassaanngip nammineq pisuussutigimmagu.
Tassa kingullermik Uummannamiikkamik umiarsuarmiut 
ikiartorlutik Aneeqqap ernera Akulleq ilimasunngeruttulersoq Silaqassaanngip tassanngaannaq tillullugu 
uppitimmagu Mikisuluup qaninnerugamiuk akillugu 
tillussimavaa. Uppittorsuanngortoq Qooqap akoriarlugu 
umiatsiarsuannut milorujussimavaa. "Qimattuut" oqaluttuarpoq Silaqassaanngip allerui napisimasut Mikisuluup tilluineranit. Taavalu Qooqap miloriutillarmani 
iputit marluk issorarlu napisimavai kiffallu ilaat nanersimallugu. Inuk taama oqimaatsigigami tunnerminit aqqunarujussuarsimavoq erngerluni aammik 
merialerluni kiffarlu nanigaa aamma aqqunarluni. Avammukarnerminni tamarmik toqusimapput. 
Qooqa nikallortorujussuuvoq inoqamminut taamaasiorusunngikkaluaqigami. Mikisuluup tuppallersarpaa oqarluni: 
"Nammineq-una qinigaa. Iluasaaruni taama pineqarnavianngikkaluarpoq. Umiarsuarmiut paasiniassavaatigut siulliuffigineqartilluta aamma akisinnaasugut!" 
Inequnaaluk issialluni oqarpallappoq: 
"Qujaannarniarlit marluinnarnik toqusoqarsimagamik. Nukarsua pinngilluinnartoq annersinneqarmat sernigiummerlugu kiisami sassartaaraluarnarmat. Qooqap 
silatusaarluni  unitsissimanngippanga arlakasiat aamma 
qaarsimassagaluarpara." 
Taamani Inequnaaluk kiisami kamaammersimalluni 
umiarsuarmiut tungaannut ammut aallaruttortoq Qooqap 
tigullugu unitsissimavaa - sunaaffa "Qimattuut" annilaangaleruttortoq assut qujamasutsissimallugu - Inequnaaluk taama qununartigaluni atileraluartoq unitsimmagu. 
Uummannarmiut umiarsuarsiukkaminnit pinnalluaqaat. 
Ukiinissartik aatsaat taamak ernumagiunnaarpaat piliarpassuarmik saniatigut arfiminersuarnik sinnilissuarnik peqaleramik. Qilalukkat qernertat aarfillu tuugaarsuinik Qooqap tunimmani tulluunnermik umiarsuup 
naalagaata umiarsuarmut avammukaqatigaa pilerigisaanik 
nammineq qineriartoqqullugu. Qooqa poqersorsuugami ukiuni arlalissuarni tulussiortarnermini tuluit 
oqaasiinik paatsoorsinnaanngilaq tuluttullu oqaluttarluni. Qooqa ikillunilu taannaqami iluatissalerpoq -  siparnersuarnut allaat. Suli umiarsuarmiittoq Mikisuluk Inequnaalullu aamma ikaartippai ajunngisaarfigalugillu 
tuniorarlugit. Tuugaajutiminnik umiarsuup naalagaa aamma 
tunivaat aaqqatinillu amernik. 
Umiarsuup naalagaata Uummannarmiut arfassimasut tusaraluarlugit nersoriummerluinnarpai. Arfernut kapuussuarnik marlunnik tunivai savissuarnillu arfernut pillatinik. Qooqakkut tunissutisiarpassuisa ilagaat 
kikissat assigiinngitsut. Taakkunannga qujaginerpaavaat kikissat kanngussat - tamakkumi sanajuminartuatsiaammata manngertornissanatillu. 
Ikaarnialermata "Qimattuut"-ip ilisimatippai aappaagu tikeqqissagunik pilerigisaannik amerlanerusunik nassaakkumallugit tuugaajutaannillu amernillu pisiffigiumallugit.
Sikunissaa sioqqullugu piniartorsuit taakku arfineq 
marluk qilalugartartorsuupput. Qernertarsuit nalliummata arlalissuarnik tuugaalipput; nuannaaqaallu 
"Qimattuut" imminnut inussiarnersorsuaq tuugaassaqartillualeramikku. 
Umiarsuarnit pissarsiarisartakkatik iluaqutigilerallarlugit Uummannarmiut pisataat ingallutik kusatsipput. 
Siornatigornit sannatigissaarnerujussuanngorput. Qajaasa saaqqutaasalu saanertaat soorlumi qaqorneqqisaatiinnartut. Kamiit singii iperaattallu tiigarutaat tamarmik 
saanertarissaartorujussuupput. Qamutaasa napariaat qernertat tuugaaminersuinik nooquteqarput nuluutaallu kusanarsaakkanik akunnequteqarlutik. Pisattatik allalersorneqarsinnaasut tamaasa allalersortarpaat. 
Illup iluani peqqissaarnerat suli taamatut kusanartumik ingerlavoq. Arnartaat nipaatsumik sulisut tupinnaannartumik angutitaminnut iluaqusersuipput. Arlariippassuarnik atisaqartiterput - ilalumi amminik 
ujalunillu ajorsannguannginnamik! Ullormik pingaartitaqaraangamik angutitaasa qarlitik qasigiaqqat amiinik 
sanaat assuutigisarpaat. Nalliuttorsiortarfiisa pingaarnersaraat "ullukinneq" taavalu upernassakkut "Alliap 
Ullua". Ullut taakku aallarfiginagit angerlarsimaffigiinnartarpaat nerersuarlutik tamalaarpassuarnillu 
aliikkusersorlutik. 
Nunartik avasissumiimmat upernassariartorneri tamaasa ataasiunngitsunik nannuttoqartarput. Ukioq mannali illuatungaanut saassimalerluni qaammartarlualermat aatsaat taamak nanneritigaat. Nanorpassuarnik pisaqarput. Sumik patsiseqarsimanerlutik nanorpassuit Uummannap karratigut aqqusaarput. Ingatsilluinnarnerata nalaani meerartatik ungasiartumulluunniit peqqujunnaarpaat. 
Ullaat ilaanni qimatulivissuit ungalliit killinganni 
tallimarsuit pisaraat - qularnanngitsumik narajarlutik ornigussimasut. Qimatumik ilaat nerrivigineqartalermata immikkut ujaqqersoqqittariaqarpaat qajannaarsorlugit. Qimmit qiluppalulillaraangata anisaraat nanorsuup tikeraaraatik - pisarinnguallaaraat. Ilaanni 
ullormut arlalissuit pisarisarpaat. Nannut takkussortut sukatsilluinnarmata kiisa angutit avillutik piniariartalerput - affaat piniariartut affaat nunaqarfimmi sillimasut. Piniariartut tikittaraat nannussimallutik - ilaannilu arlalissuit tikiuttaraat. Upernassarluni 
anorersuup siku aserorteqimmagu aatsaat nanneriunnaar<,s.143>>
put. Nannut amersuinik qarlissanik qaassanillu ukiunut arlalippassuarnut pissamaateqalerput.
Ukiut arlaanni upernassariartulersoq nunalu aattorluni alianaassisaruttulersoq ningiortannguat Alliaq, 
utoqqarsuanngoraluarluni tupinnaannartumik peqqissuusimasoq, tassanngaannarluni toquvoq. Ippassaammat ileqqumisut nuannaartorujussuulluni ammeriuarsimavoq. Qasukkullugu inertertaraluarpaat, ajornaqaarli, 
Alliaq uninngasinnaanngilaq - kisianni sulilluni! Meerartatik aqartaqattaarai qungujulaarfigiuarsimavaat - sunaaffa naggataamik! 
Aqaguani ullaannguaq iterlutik kiisami makissimanngimmat ernutaata Qooqap alakkariallaraa toqoreersimasoq - sooruna illorujussuarmiut tupaqilit! 
Quliminni qaqqittarfiata alianaagisaata killerpiannguanut ilerfiorpaat pisataalu tamaasa ilanngullugit illillugit. Ulloq taanna silagikkaluaqisoq aallartoqanngilluinnarlutik ningiortannguartik ukiorpassuarni 
iluaqutigingaarsimasartik ataqqilluinnagartillu naggataamik qaniorpaat.
Issaannannguaq qaqqisimaartarfimminut pilluni amernik erisarujoortoq Qooqap majuarfigisimavaa. Saniminut 
ingittorlu aanaata oqarfigisimavaa qujagalugu ornimmani oqaasissaqarfigigamiuk. Alliaq oqalulerpoq: 
"Maanna utoqqarsuanngorama siuaasama nunaannut tassa sukkulluunniit aallaannarianngorpunga. Oqarfigissanallu isumaannakkut qujagisaqaakkit inuunermik eqqissinartumik nuannerluinnartumillu atugaqalersikkatsigut 
- allaammi uanga utoqqarsuanngoraluarlunga nuannaarnermik meerartannguasi aqartarlugit. Peroriartulerrassi ataatannguasilu suna pillugu ajunaartut paasisimalerlugit toqumik kingunilimmik akiniaanissarsi aarlerigiuartarsimavara, taamaasioraluarussi akiniaaqattaanneq ingerlajualissammat-aasiit kinguaariippassuit eqqissiviilliuutissaannik. Qujanaqaaq Qooqa illit silatusaarlutit ilioravit, uagut piinnarata, kisianni aamma inoqaterpassuavut ersiornetarqanngitsumik inuuneqalersillugit. 
Uinnguara qangarsuaq aamma annaasimavara ileqqupalaap 
tamatuma akiniaaqattaannersuup atuunneratigut. 
Piniartunngoqqaarassi ilissinnguit aamma taama pineqarnissarsi annilaangatigiuartarsimavara, aallaraangassili 
eqqarsaatinik ajunngitsunik tamatigut isumaliutigisarpassi, immaqalu uanga utoqqarsuullunga eqqarsaatikka 
sunniuttarsimajunnarsipput nallerneqarsinnaagunarasi 
maanna piniartorsuanngornissinnut. Utoqqaammi ilaasa atorniartarsimasaat, ilisiinniarnersuaq, uanga atorumasarinngivippara. Upperiuarsimavara uinnguarigaluama ilumoortup kinguaavi qaquguluunniit uannut nuannaarutissaasumik angusaqarumaartut. Inuutillutit peqqitsillutillu eqqissinermik suliaqarnerit nangittuassavat nunarsuarput alianaatsorsuaq ersiornetaqanngitsumik inuuffigineqarsinnaanngortillugu. 
Misigilerpunga utoqqaat takusarlugit soqutigineerullutik nallinnarsiinnartartut ilaginnarneqartarlutillu. 
Allaammi tusartarpunga sissami uligutitillutik ipiinnartartunik imaluunniit qeqertamut inoqanngitsumut toqusussanngorlugit qimataasunik. Uangali qujassutissaqaqaanga, ilissinnguit piniartut tamarluinnassi taamarsuaq atugarissaartikkassinga - massa iluatinnarunnaaraluartunga."
Tassunga killittorlu Qooqap pilerpaa: 
"Qanormi allatut iliussagatta taama asanartigisumik 
iluaqutaatigisumillu ningioqarluta? Angalaruloorsimalluta tikikkaangatta qassinimmitaava qasuersaasertarpatsigut inuummarissitilluta! Angalaqatigiitsilluta eqqartortuartarpatsigit isumagalutit - soorlumi inortoreersimallutit tikissasugut massa peqqissunguusutit 
aallarluta. Oqaatsitit pigiliuppakka. Eqqissineq sulissutigiuassavara kissaatigisat uangalu kissaatigisara naapertorlugit. 
Nalunngilat ima perorsimatigisunga, nukikkut qajarsornikkulluunniit inoqatinnut kimulluunniit nallersuussinnaalluarlunga anorersuarmullu saperfeqarnanga; 
immaqami nunarsuatsinni inuit ikittuinnaapput uattut 
Mikisuluttullu piginnaassusillit, kisianni piginnaassusersuavut taakku inoqatitsinnut angutaaserniutitut atornianngilavut, takutitsinerinnartulli atortarpavut isumaqartoqaqqunagu siuaasatta ileqquat naapertorlugu toqutsinermik akiniaasussaagaluarluta sakkut atorlugit 
akiniaannginnatta qunusugut. Inuit namminneq paasissavaatigut akiniaaniarutta qanorsuaq akiniaasinnaagaluartugut. Isumaqarpungalu inuit paasigaatigut sineriassuatsinni eqqisseqatigiinnissaq siunertaralugu takutitsiuartugut, angutaaserfigineqassagaluaruttali aamma akisinnaalluarluta. Suliarput tamanna kinguneqarluartutut 
Mikisulullu isigilereerparput." 
Alliaq pilerpoq: 
"Ernutannguara Qooqa, ilinnut qinnuteqassallunga 
ajukkukkaluaqaanga, aanaagamali qinnuigissavakkit: Toquguma sapinngikkussi uunga erisarfimma killinganut ilerfiorniarisinga seqinersuaq nuileraangat alianaagisartakkama pingaarnersaannut." 
Tassalu Alliap qinnutaa taanna naapertorlugu alianaagisaanut tassunga ilerfiorneqarpoq. 
Alliaq toqusimalermat soorunami illoqatigiissuit 
maqaaseqaat. Taarnertusigaangat ukiut unnuppassuini oqaluttuartoriuartarsimavaat - ilami oqaluttuanik nunguutsisussaannginnami. Oqaluttuarpassui Qooqakkut kingornutaraat.
Inigisartagaa qiviaqqajaavallaarumanagu amernik asserpaat. Unnukkut nerereerlutik unerikkaangamik oqartoqarpiassaarput - ila tupinnaqaaq kingunertussusia! 
Ukiut ingerlanerini Uummannap piniartorsui taakku arfineq marluk tamarmik nuliaqalerlutillu qitornaqalersimapput. Taseralimmi aallaarsimaqatigiminnik aappanittarsimapput - pingaartumik isortormiunik Maniitsormiunillu. Qooqakkunnut illoqataalersut tamakku peqqissaarneq aallaqqaataani sungiusimanngeqqaaraluariarlugu sungiussilertortarput paasigaangamikku ipeersaarluni 
peqqissaarlunilu inuuneq qanoq atoruminartigilluinnartoq. 
Ukiut ingerlalertortutut ipput. Suli taama atugarissaartigalutik Qooqa misigilerpoq panimmi nukarlersaat 
asalluinnakkani, Panissaaq, aamma inuusuttuaraalluni 
uinereersoq, tassa Tinuteqisaap piniartorsuisa tusaamasarsuit marluk aappaata Tukajaap nulissiummagu. Tukajaap inuusuttuaraalluni qaannamut ilinnialeqqaarami 
qanoq passatsiginera Qooqap nalunnginnamiuk Panissaap 
uiginialermagu nangaassussimagaluarpaa, paasigamiulli 
piniartoq taanna imaannaanngitsumik ineriartulersoq nangaajunnaavilluni nukarlequnni angummut piumasaanut pitiinnarsimavaa peqqissiminngivillunilu. Qooqap inuunerata nalaani kusanarluinnartumik nersornartumillu 
aappariipput, sunaaffalumi aappariinnertik kusanartoq 
ingerlateqqiinnarumaarlugu Qooqap toqoreeraluarneratigut. 
Atanerup kangerluanut ammassiartarnitik kingornalu Taseralimmut Nassuttuumullu piliniarlutik aallaartarnitik inuunermut allannguutaasutut qiimanarluinnartutut atorpaat. Ammassiarlutik imaluunniit 
ammassereeraangamik angerlarlutik qeqertarsuaq 
Tuttulik alanngoqquttaraluaramikku kingorna saqqaqquttuaannalerpaat, tassa Tuttullip Tasiusaa, Qooqap angutaata toqutaaffia, Pikiulersuarlu Mikisulukkuk Saamiullu angutaata toqutaaffia, eqqaasiuleraangamikkik Qooqakkuk Mikisulullu malunnarluinnartumik nikallungalersarmata - soorlumi nunat taakku takunissaat sutut avaanngunartorsuartut isigiuaraat! 
Iginniarfinnguami aallaarsimaleraangamik aliikkutarisartagaasa ilagaat qaannamik unammisarnerit - tassami suni tamani ukiivilinnik ilaqartaramik. Qaannamik 
sukkaniunnerit siullersarisarpaat Iginniarfinnguamit Tuttullip Qeqertaanut uterlugulu. Taava kingorna kinngusaqattaartarput aallaqqaataani paatinik makittarlutik, 
kingorna norsamik kingornalu assaannarmik. Kinngusaqattaarnerup kingorna aqqaamanertuneqqisaattarput. Aqqaamanertuneqqisaatereeraangamik sarfaq qiterleq tinimoorluni aallarteruttoraangat majorallugu qaqiniarsaralugu unammisaqattaalersarput. Unammisaqattaarnerni tamakkunani Qooqa Mikisulullu Inequnaalullu 
naligiiginnangajattarput. Sarfaa aallarteruttoraangat qajaannarmik qaqissalugu sungiukkamikku kalitalerlutik 
misilittartalerpaat, taamaasiorlutillu qaannamik akiuunnissamut sungiusartuartuupput. 
Ullut arlaanni isumaqatigeeriarlutik arpaliullutik 
unammisarput. Unammisarnerit tamakku ungasinnersaraat Iginniarfinnguamit aallarlutik avannamut Tasiusaarsuup Arfersiorfimmiittup qinnguanut uterlugulu. 
Tasiusaarsuup qinnguanut apuullutillu qaarsup manissup qaavanut ujarak nappaqqaarallartarpaat apuussimanerminnut nalunaaqutsiullugu. Avannamukaraangamik 
Seersinninnguup tasersua kitaateriarlugu angerlaleraangamik kangeqquttarpaat Seersinninnguup qaqqaa alannguatungaatigut itivillugu. Nunakkut aqqulloqisukkut innaarsukuloqaqisukkullu oqilaniuttarnerni tamakkunani 
Qooqa nallerneqanngisaannarsimavoq. 
Kingorna peruttuleramik inuinnaajunnaarlutik 
nammatalersorlutik oqilaniuttarsimapput. Taama nammatalerluni oqilaniuttarnerni Qooqa aamma angumasassaasimanngilaq. 
Sulili pissanganarnerpaasarput unammisarnerit qajartornernik aammalu qajaq maqillugu nunakkut itivinnernik ilallit. Ulluutillugu kiagunnarpallaartaqimmat 
taama unamminialeraangamik unnukkut silap nillalernerani aallartarput. Qajartorlutik Iginniarfinnguamit aallartarput, taavalu Saarlukkut Arfersiorfimmut itiveriarlutik Tasiusaarsummut ingerlasarlutik. Tasiusaarsuup qinnguaniit maqillutik Seersinninnguup tasersuanut itivittarput, tatsikkullu qajartoriarlutik Seersinninnguaq itivilaariarlugu Tasiusakkut qajartulersarput Iginniarfiup kangilernanut, taavalu Iginniarfikkut itiveriarlutik nuua uiariarlugu Iginniarfinnguamut tikikkiartortarlutik. 
Sukkaniunnerit arlaanni Qooqa ilaminit siullinngorsimalluni-aasiit Iginniarfiup kangilernatigut tulalluni 
itivinnialerluni qiviariallartoq qajaq tullersortini 
taavaana Ujaralissuarmit nuereersimalluni tungiminut aallarteruttortoq. 
Qooqa itivipallakasillarami Iginniarfiup karrani 
qaanni sissamut ilillugulu qatsunganersuup qeqqani 
imarpallallarmat qiviariallartoq teqillussuaq sissami ammasseraluni pinnguarusaartoq. Iluatigiummerlugu anguigarsuani qaannamini qerlusimajuakkani 
tigullaataa teqilluk pasitsassimalluni avatinnguamigut puisoq qajassuukkunnaarlugu anguigariarpaa. 
Anguigarsuani tassungaannartoq teqilluk aqqarmat 
qaannaminut ikipallariarluni pikiarsiilerpaa naak allikkani kisiat nassatariagaluarlugu. Avalalerami ujarakullassuit marluk ajornartooruni milluutissamaatini masimmi qaanut ilivai. Teqilluk kiisa suli pikiarianngitsoq qajaq malittaa maqilluni atilerpoq. 
Alianaassuup qeqqani puisoqanngilluinnarmat ujartorlugu avannaatungaani innaarsuup killingani kangerliumaninnguami ujarassuup killinganut majorassaaraluarlunilu toqullarnerami! Sukkaniullutillu kalissinnaannginnamiuk nalornilerpoq qimatuligallassanerlugu 
usissiutissanerluguluunniit. Usissiunnialeruttoraa qajaq avatinnguatigut nuivoq - Inequnaaluk - sunaaffa malitani Qooqa takunngitsooriaramiuk paasiniaasoq! Qooqap torlulaaginnarpaa: 
"Teqillussuaq pinnguartoq iluatigilerlugu pisareqaara, utaqqinanga ingerlaannarniarit!" 
Inequnaaluk akunnattuungatsiaraluarlunilu aallarpoq. Qooqap teqillussuaq usiarlugu Inequnaaluk malilerlugulu kingumut qiviarami takuai qaannat marluk maqillutik ataatsikkorluinnangajak sissamut maqingertut - sunaaffa Mikisuluk Amajullu! 
Inequnaaluk usiaaqannginnami ingerlalluaqisoq Qooqap malimmersullarlugu Qamusiviaqqap ikerasannguatigut anillaattorlu angulerpaa. Tikiffissaat ungasikkunnaarpoq. Iginniarfinnguami aallaarsimasut sinissimagunaratik-aasiit Iginniarfinnguup qaavani nasipput - sunaaffami pissangasut qaannat marluk malisungaannarlutik niummata - tamatigummi Qooqa ilaminit siuangaatsiarsimalluni tikittarmat! 
Qooqakkuk Inequnaalullu tikisartoraluttuarlutik aallartiinnaqaat. Qooqap malugaa usiaarsuarmi kinguni assut kitsimatikkaa qaannilu napanermit ingerlakkuminaatsorujussuusoq. Inequnaaluk sanilleriartaraluarpaa, ajornaqaarli, qissimillunilu aallarterujussuartoq malugisaraa kinguariartulerluni. Aalajangerpoq pisariaqalivippat usiaarsuani aalajangersimanngisani nakkartiinnarniarlugu. Inuit atiareerlutik timiminnit nilliukkaatillu Qooqap paassuani assallatseriarlugit aallarterami Inequnaaluk sanilingerpaa. Sanileriillutik pimmersullarlutik Qooqa arriitsunnguamik siuariartorusaalersoraaq. Taamaariarmat nukini tamakkerlugit pikasillarami ikkarlussuaq nallerlugulu siuarnerulaalerpoq. Qaannap ataatsip takissusianik siulliulluni Qooqa majorassaartorlu Inequnaaluk kingulliulaarluni 
majorassaarpoq. Tikitaat avaallakkamik - pingaartumik 
takugaluarlugu Qooqa teqillummik usiartorsuaq! 
Aatsaat niugaluarput taavaaku qajarsuit marluk aamma 
qanillisut - allallu pingasut nuereersimallutik! 
Tikisartortulli taakku sukkaniukkaluaqaat! Tikittunit siullernit suli nipisinerupput Mikisuluk Amajullu tikisartornerminni parrutikutsoorsinnarlutik qaannap takissusiata qeqqanik siulliulluni Amajut aporaammat! 
Inorsartitaasulli nikallunganngissusii! Niuniariarlutik Inequnaaluk tuperminnut taamak ineqaraluanngilaq! Qooqap teqilluttarsuarni qammavissuit killingannut ileruttoraa Inequnaaluk tikiuppoq nassarlugit kalutit kusanarluinnartumik sanaat, angumminut Aneeqqamut sannarissorsuarmut sanatissimasani. Qooqamut 
isaallugillu pilerpoq: 
"Uku ajukkunnaraluaqisut nassatalissuugaluarlutit 
unamminermi ajugaanerni eqqaamassutissatut tunissutigaakka. Qitornannguavut inuusuttavullu peroriartulersut nuannaartorisassaannik eqqartortagassaannilu takutivissoqaatit-aasiit!" 
Taamalu oqarluni Inequnaaluup qungujukutsoorluni 
Qooqa eqippaa issuttuuttuinnanngorlugu. 
Mikisuluk nakuarsuugaluarluni qaannakkut sukkassutsimigut Qooqamit inornerusarsimasoq Amajumit kingulliulaannguarluni aporaallunilu niuterami tuperminnut taamak ineqaraluanngilaq! Amajut kiagunnermit ipilluinnarsimasoq qungujulaarluni qaannami killinganiittoq inuit unnguteruttoraat arnaata imissaanik isaassivigigaanilu Mikisuluk atileriallartoq alersuaq tuukkartalik nassarlugu. Amajumut isaallugulu pilerpoq: 
"Ukiuni arlalinngortuni unammisarnitsinni Qooqa 
kisiat siuleralugu tikittaraluarama maanna illit uannit 
sukkaninngoreersimagavit uku tammajuitsussissutigaakka! Ullumikkut ulloq uannut puigunaatsut kingumut ilagissavaat. Qooqalu inuusuttuaraalluta ataataarukkatta annertoqqutigiilluta peroriartoratta ullumikkut paasivarput inuusunnerusortatta nallersuleraatigut. Tassarpiaavoq anguniakkatta kissaatigisattalu annersaat. 
Uagut utoqqalilersugut soorunami qasukkariartorfissarput nallilerpoq. Ajorsartassagaluaruttaluunniit assuarinata ataqqisassavatsigut nersornartumik perorsaasimasutut isigaluta. Uagut peerukkutta anersaarput ilissi 
ingerlateqqittussanngorparsi!" 
Mikisuluk taama oqaloreerlunilu Inequnaalummut 
saappoq: 
"Inequnaaluk, pilluaqqunarsiit piginnaanersuaq angisooq takutitat pillugu! Qangali naligisatsitut isigilersimavatsigit, kisianni taama sukkatiginissat ilimagisimanngikkaluarpara. Sukkasoortarsuarput Qooqa tikeqatigingajappat, qularinngilarali piniarsimanngikkaluaruni usiartorsuunngikkaluarunilu qangali tikereersimassagaluartoq-aasiit! 
Ilinnut inorsarujussuarnera pillugu ajorinngikkukkit 
uku tunissutigerusuppakka!" 
Taamalu oqarluni orsit arfineq pingasut peersaatillu 
kangequtillu aamma arfineq pingasukkuutaartut tuttut nassuinik kusanaqqinnaanik sanaat Inequnaalummut isaappai. 
Inequnaaluup tigullugillu tuppallernermit isai 
imerlaarsigallaripput. Killisimanermit nipini sajutsillugu Qooqa Mikisulullu qiviariarlugit oqaannarpoq: 
"Qujanarsuaq Mikisuluk Qooqalu, ilissi perorsaasimanngikkaluarussi taama angusaqarnavianngikkaluarpugut. Ullumikkut sukkaniunnermi angusarineqartut ilissi 
kisissi ataqqinaatissaraasi. Pissarsuanngoraluarassi 
anneruniarnermik angutaasernermilluunniit takutitaqarasi qatanngutitut ililluta ilinniartittuartarsimavatsigut nallersimaneqalernissarsi tamatigut siunertaralugu, isumaqarpungalu maanna nuannaarutigisinnaaleritsigut 
nallinngikkaluarlusi nallersuutipajaarsinnaalernerput takusinnaalerassiuk - aammami uanga aavermut paatikkama 
ajunaartussaagaluartunga annaassimavassinga. Tamakku 
tamaasa eqqaallugit isumaqataagussi unamminerput 
pillugu uanga ullumikkut pillertoorusukkaluarpunga!" 
Akuersaaramikku! 
Ullaaralaannguaq aatsaat seqinersuaq avalassaaginnalersoq Iginniarfinnguami aallaarsimasut qammavissuit timaatungaanni tupersuit sioraanni ivigarinnersuarmi qajaminersuarnik eqqiluilluinnartunik allequtsersorlutik nerrittorsuanngorput. 
Nerrittorsuit naammassiimisullu Aneeqqap ernera nukarleq maniitsormiumik nulialik sukalasorujussuaq, 
Seeqqoq, nikutserpoq. Piniartoq taanna pinnersorsuuvoq 
ilaminillu inuginnersaalluni arnisartuugami. Taamaammat qatanngutiminit nuliaqqaartuusimavoq arnanit 
pilerngunneqaannalerami. Katisimaartorsuit akornanni Seeqqoq oqaluppalulerpoq: 
"Uagut nukarliumaarnerusugut perorsaasitsinnut 
Qooqamut Mikisulummullu angummanniartaraluarluta ullumikkut inorsavissoqaagut-aasiit - Amajortannguarput kisimi pinnani! Seersinninnguup saqqaanut pillungalu angajorsuara Inequnaaluk angulerlugu piummartuseruttorlunga inuusuttorpallannerma ajortoortivissoqaanga. Kuukasiata killingatigut avalalerlunga angajorsuara siuninni aallarteruttortoq kisiat nakkunnermit saaminnik paariapilooraluarlunga sunaaffa ujarassuaq nuisangajattoq kallormippara kallora katattillugu. Arfaqqaatitta allorimmagu kivisorlu misigaanga iluatigiummersorujussuullugu. Taannaqami itsuartulerpara. Samungangaatsiarsuaq saarlisimasoq nissinnialuusaarlugu periallartunga Mikisulukkuk Amajullu tikiutereersut. Uffa kallukasinga ilaginnarlugu ingerlaannarniarfissara nissinnialuusaariga qangali malitsima saneqqutereerpaannga. Aallartullu tulluutiummiinnarpunga Amajut ingiaqataammat! Nissinnialuusaarlugu 
tigugakku qiviariallarikka taavaaku Ujaralissuup Nuuanut tarrilersut aammalu angajukkut qaangerlunga aallareersut! Suallappungamitaava? Kallora ikkunniaraluarakku manngua napisimagami ikkutassaanngilaq. Ajornaqimmat taqqannut qerlutiinnariarlugu illuanik kalloqarnanga aallaannarpunga - soorunami kinguartooqilanga!" 
Aallaarsimasut Seeqqoq assut nersualaarpaat kalluarami nissinniaanermini taama kinguartoortigigaluarluni siullernut tallimaalluni tikimmat angajuni tullini Akulleq nattoralimmiullu sukkanersaat, 
qaannat sukkaagisassaanngitsut, tikikkiartornerminni qaangerlugit massa paatini illuanik kalloqanngikkaluartut! 
Ataatannguata Aneeqqap oqarfigiinnarpaa kallua katattussaajunnaarlugu ivertikkumallugu. 
Aallaarsimasut nerrillutik katisimaaruttortut isersarnaanngualersoq uparualerpaat amisuat ilummukartut. 
Angutit avalattoqaratik ileqqumissut qammavissuit tunuinut inissitsiterput. Saqqaannguaq atuallariarlugu 
misaalullutik ilummukalerput. Qaninnguussappata nukappiaaluttatik naakkiartorinialerpaat. 
Qammaseruttortut aataarsuit qarlissui ersiinnarlutik 
sissap avatinnguatigut sarsukkiartuinnaleqaat - kisianni 
puinatik. Misaannartorsuullutik sarsutiinnaleqimmata 
nipi ilisarnartoq Qooqap nipaa tutsiuppoq: "Taamaattoq!" 
Naakkiarrateqaat! Ilaat uniortut aliminnik amuaannalersut naalitallit noqittorsuanngorput qammaviit ujarattaannut qajannaatsunut sakiammiinnarlutik. Amualeramik nukappiaaluttatik naakkiartinniarlugit piareersippaat. 
Amajut, Saamillu Seeqqorlu naalittaminnik suli noqittut Inequnaaluup naalittarsuani apissippaa ernerminullu angajullermut alligartillugu. Noqquseruttortut 
inuit avaallakkallaripput paasinarsimmat pissartarsuarmik Qooqakkuk Mikisuluullu aataarsuaq ataaseq ataatsikkoorlugu naalissimagaat - taama piniannguaratik, taannaqagooq noqikkaluaramik noqitartik pikkunaappallaaqaaq! 
Aataarsuarsuit sissamut amoorariarlugit arnartatik 
pillattorsuanngortullu angutitaat tamaanga ivigarinnerinnarmut issaapput sukorsertatik qamasuliullugit ulimukarnera iluatsillugu isersarnaannguarnerani aataanik 
ilummukariartoqartarnissaa ilimanarmat. Piniartorsuit 
qaalikutsoorlutik issaaruttortut ittortannguat Aneeraq oqaluasaalerpoq: 
"Tassa pikani qulinnguatsinnit ersiinnarpoq avannannguatsinni Innannguaq, qangaanerusoq taateraat naajallu inersuarisimasaat, kisianni timmiai ilaatigut Nattorallip-Iluanut nutsersimapput. Innartaata kangiatungaaniippoq qunnersuaq ataatungaa qangattarsuaq ilummut 
takisooq! Tassagooq qanga qivittorsuup arnap inaa! Qivittorsuaq taanna arnaq amiilaarnarnerartarpaat. Sigguttoorujussuuvorooq, arnanngooq kamissuatut takisuutut ittumik 
siuneqarpoq - tassagooq piniakkaminut sakkua! Qajartortut ataasiaratik isiginnaartarsimavaat Innannguami 
innartortorsuaq innaq majuarfigineqarsinnaanngitsutut 
isikkulik majuarfigalugu. Timmissanngooq kussaaleraanganni sigguusarsuani malarteriataarlugu aportarai toqullugit. Taamaammat Innannguaq timmiaasa ikiligaluttuinnarlutik naggataatigut qimassimavaat. Sisamaninngooq niulerluni qimmisut pangalittarpoq oqilaqaluni. Qajartortut maanga palliguttut ataasiaratik isiginnaartarsimavaat Iginniarfiup itussaannguata avannaatungaani qaqqannguup qaani qiarusaartorsuaq! Tassagooq ininnaava, qaqqannguup taassuma qaava! Taamaattumik issiavigisartagaa taanna meqqoqanngilluinnarpoq, massa qattuninnguit eqqaaniittut tamarmik meqqoqartiteraluartut - qaarsulluunniit 
qalipaasa issiavigisartagaa taanna naaffigisinnaanngilaat. 
Issiavigisartagaa taanna ataasiarnanga takusimavara. 
Taamanigooq Kilisaatip iluani Marlunnik-Paalimmut itussaannguani ilaqutariit ataatsit ukiinialersimapput 
- avanngagooq Alluttup eqqaanit qimaasut - ittuanngooq 
oqarpoq toqunniagaangami qimaalluni. Kilisaatip iluani 
qeqertaasannguup tunuani illuliorsimapput avataanit takuneq ajornarluinnartumi. Tassani ukiinialermata nattoralimmiut aarlerisaarsimagaluarpaat Innannguami qivittorsuaq qanillivallaaqqunagu. Kisianni ittuat oqarsimavoq Alluttup eqqaanit malersuisussat ersiginerullugit taassuminnga qivittorsuarminngarnit. Ajunngilluinnarlutinngooq ukiisut nattoralimmiut ukiuunerani 
tikeraarfigisarpaat tikeraartorisarlugillu, kiisagooq naggataatigut sungiulluinnarpaat. 
Upernassartoq siku ajulermat nunalu aattortorsuanngorluni atassuteqarfigiunnaaramikkik nattoralimmiut qaannat marluullutik takuniarsimavaat. Tikileriallaraanngooq qajaat umiaallu illuallu sumik allanngorneqanngitsut. Tulallutinngooq misissuleriallaraat inuttaat tamarmik saanikuinnaat saanikuinnarlu ataaseq illup tunuaniilluni. Misissuleriallaraat inuup kamillaangasup tumai tappavunga Nuugaatsiaq manngoqqullugu Innannguup tungaannaanut atasut. Takugaluarlugillu pasitsaakkamikkik Innannguup qivittorsuata nerisimassagai Nattoralimmut utipallaannariarlutik Ikerasaarsummi najugallit kalerrisarsimavaat, ukiivinnilu 
taakkunani najugaqartut tamarmik upernassalernersua iluatsillugu illutik qimaannarlugit Tuttulimmut nutsersimapput nuna tamanna qivittorsuup najugarisaa najugariumajunnaarlugu. 
Tamatuma kingorna Nattoralimmiut Ikerasaarsummiullu najukkatik takuniarsimavaat paasisimallugulu 
taassumarsuusimasup aqqusaartoraluarsimagai. Qujaqaanngooq taamani Tuttulimmut nutsersimagamik - 
immaqagooq qivittorsuup taassuma aamma nungussagaluarpaatik! 
Ukiunngooq arlaqanngitsut qaangiuttut qaannat arlallit 
pilerisaateriarlutik takuniarsimavaat. Naaminngooq malunnartoqanngilluinnarpoq. Tassa taamani malugisimavaat Innannguaq timmiaarutivissimasoq, kisianni tassa 
tikivillugu misissorsimanngilaat amiilaarigamikku. Tasiusamunngooq silarlermut pulallutik malunnartussarsioraluaramik malunnartorsinngillat. Immaqagooq kiisami 
toqullarnerami! 
Aappaaguani aamma pilerisaateriarlutik takuniarsimavaat. 
Naqerlunnguakkut nioriarlutik inersua takusarlugu 
nunakkut aallarsimapput. Kangiatungaanit pallikkiartorlugu ingerlaniarlutik ilartik "eeq"-riarluni arpalluni utimut aallarmat ilaasa malissimavaat. Qimaallutik aallaruttorlutik paasisimagaluarpaat ujarak nakkartoq. Ajornaqaarooq taanna qimaasortaat silattortitassaannginnami miloriarteqisumik unnertarluni - ilami 
aamma tamarmik ersiukujussimagunaramik! Qaannaminnut ikigamik parrutiinnaq silammut aallarsimapput - asulu taanna ersinerpaartaat Nuugaatsiaq tikilerlugulu kinguarsimagami taamalu ersiortigaluni! Kingornannigooq anernerpalussua kisimi akornatigullu qiasuarpallattarniarluni! Taamaariarmat ittuata ilaannarlugu torlulaarsimavaa: 
"Tassami malileqaatigut!" 
Taamalu torlulaartoq ersiortortaat sunaaffa silaarussimavoq. Kilisaat tikikkamikku kangiatunginnguani 
kuunnguaq ujaraannakkut kuuttoq imerfigippallaaqimmat 
qaannat imerniarlutik taleraannartut taanna ersiortortaat 
nillialluni avaqqutiinnarsimavoq. Silammut tarrimmat 
Uvingasup tungaanut ingerlalersoq ilaasa aatsaat paasilluarsimavaat silaqarani ingerlasoq! Malillugu angugamikku oqaluukkaluarlugu silattortinneq sapileramikku taratsumik seqqitsarlugu Marlunnik Paallip avataani 
silattortissimavaat. Sunaaffa ersimut suunani kajaasersimasoq! 
Ajornaqimmat Tuttulimmut angerlarluaannarsimapput. Tassagooq taanna qivittoq arnarsuaq..." 
Aneeraq oqaluasaarlualeruttortoq aataarsuit akimmikkiartortut aamma uparuarpaat. 
"Ajornaqaaq, ulimukarnerani akimmigartuassasimapput. Amissatsiarsuit iluatinnaqaat - qamarratiinnarniarallarta! Aneeraq, qamareerutta oqaluasaatit nangikkumaarpatit!" 
Mikisuluk taama oqarlunilu nikuimmat allat malippaat qammavissuarnullu inissillutik. 
Isersarnaannguarnera iluatsillugu naamannanngimmat 
tappika kangiatunginnguanni qangattarsuarmi arnartaat 
igaartortorsuupput. Qangattarsuaq taanna iluarluinnarpoq 
sialleraluallarpalluunniit masannanngilluinnarami. 
Ilarsua piliaminnut toqqorsivigaat - ilarsua killoqarfigalugu. Isuatungaani neqinut pujoorivissuit arlariipput. Neqimmi pujuukkat allatuutigalugit aatsaat tassa 
mamartut! 
Ileqqut Qooqakkut oqaluttuassartaanni eqqartoriikkatsinni atorneqartut ukiorpassuarni illoqatigiissuarnit 
ingerlanneqarput, tassa ammassiartarnerit aataarniartarnerillu, unammisarnersuit tamaalaat, Taseralimmut 
Nassuttuumullu piliniartarnerit, tikaagullinniartarnerit arfanniartarnerillu, aaffanniartarnerit qilalugarniartarnerillu. 
Qooqakkuk Mikisulullu peqqillutik suli piniarluartorsuusut inuusunnerumaartaasa nallersorluinnalerpaat - pingaartumik Amajut Seeqqorlu nersornartumik 
sukalasorsuupput asulu piniaqqilluinnarlutik. Piniartut 
tamarluinnarmik arfernik kapisineq ilikkarluinnarsimavaat Qooqakkut kisiisa kapisisittarunnaarlugit. 
Qooqakkuk Mikisuluullu utoqqalilernerminni eqqartortuartarpaat sumi tamani aallarsimasarnerpassuarminni inuppassuit tamalaat naapittakkatik eqqisseqatigiilluinnarlutik inuummata. Misigaat eqqisseqatigiinnissaq anguniarlugu takutitsinertik kinguneqarluartoq. Inuuneq tamani ingerlanneqalerpoq ersiornertaqanngitsumik ilimasupilunnertaqanngitsumillu. Sinngalluni inoqatinik ajoqusiiniartarnerit tamarmik tusarsaajunnaarsimapput, inuillu tamalaat siornatigornit ikioqatigiinnerujussuanngorput. Taartigiittarluni 
niueqatigiinneq kusanartumik ingerlanneqarpoq tatigeqatigiinnermik iluaqusersoqatigiinnermillu kinguneqarluni. 
Tamatuma kingorna ukiorpassuit qaangiussimalersut 
Uummannarmiut ammassiareersimallutik nunaminnut 
utersimalerput Nassuttuumukarnissaminnullu piareersalerlutik. Maniitsormiut Tinuteqisaarmiullu kujammukaqatigisartakkatillu allat utaqqiinnalerpaat. 
Ullut ilaanni utaqqisatik tikimmata ileqqumissut 
nuannattorsuupput. Aaqqiukkut meeraat nukappiaqqat pingasut 
qajartuumalereersimasut aataata Qooqap saaqqutissaannik 
sanaassimavai kusanarsaavillugit, tikimmatalu tunniuppai assut nuannaartillugit. Taamattaaq Tukajaakkut erneri 
nukarlequmminit ernuttani sorsuarilluinnarpai. Unnuk 
taanna katisimaqatigiinnermi Qooqa qasseriarluni ima 
oqarnerpa: 
"Qujanaqaaq-aasiit peqqissunnguullutik aatartik ornikkaat!" 
Taamalu oqarluni nikittaallugit sarlissiuttarai! 
Nukappiaqqat taakku aatartik tusaamasarsuaq qeerseraartunik nujaqalersimasoq nuannaaqalutik eqitartortaraat! 
Takorniuunnerujussuup kingorna tamarmik sinillualeruttortut ullaassakkut Qooqap nulii itersariarlugu 
isussuuppaa: 
"Ernutannguavut iteqqaarluutissaanik qalaanniarigit! Silarsuaq alianaagunarpallaaqimmat nasittarfimmukarlunga seqinersuaq nuisussaq alakkariartorallarlara!" 
Taamalu oqarluni qarlimmi kusanarnersaat qasigiaaqqat amii ateriarlugit nipaarsaarluni taamak anivoq. 
Illorujussuarmiut itersimalerlutik ullaakkut nerilersullu Mikisuluup Qooqap nulia aperilerpaa: 
"Naak Qooqa - aallariartoreerami?" 
Aperisaata akivaa: 
"Qarlini assuutini ateriarlugit ullaaralaannguarli 
anigami seqinersuaq nasiffimmut alakkariartorumallugu!" 
Ullup taassuma Uummannarmiunut tikeraanullu tupannaqisup aqaguani seqinersuaq avalakkiartulersoq umiat tallimat qajartarpassuaqarlutik Uummannap 
illoqarfianit avalassaarput. Taama ingerlaqatigiileraangamik inngerujoorlutik aliikkusersortarput qajartaallu 
naakkiaqattaarlutik nuannaarnertik nittarniarlugu. Maannali inngertoqaranilu naakkiaqattaartoqanngilaq. Uummannap Saattuisa tungaannut aallarput. 
Umiarujussuaq qiterleq ilaminit siulliumaarpoq. 
Saamiatungaani umiat marluk talerpiatungaanilu umiat 
allat marluk kingulliumaarlutik ingerlaqataapput. 
Umiarujussuarmi qiterlermi siulliumaarluni 
ingerlasumi aquttuuvoq angut utoqqasaaq qeersuunngorsimasoq - timersuali suli taama piukkunnartigaaq. 
Assuutini tamaasa atisimavai - tassalu piniartorsuaq 
Mikisuluk! Aqulluni inigisaata siornatunginnguaniippoq toqungasoq aammisersugaq! 
Saattunut pigamik aammisersugaq ersukkiullugu Mikisuluup majuuppaa qaarsorsuullu pilattarfissuarmik 
qulaani qattuniusannguamut ilillugu. Umiat issimasuisa qajarpassuillu tamarmik assukkersorsimasut 
malippaat. 
Aammisersugaq qajassuarluinnartumik ilillugulu 
Mikisuluk qimagukkallarpoq. Tikiutileriallartoq ujararujussuaq kipparissorsuaq nassarlugu. Aammisersukkap killinganut iligaalu piniartoqassui tamarmik ujaqqanik nassarlutik tikiussulerputtaaq, Mikisulummullu tullersortaalluni tikiuppoq piniartorsuaq Inequnaaluk ujaqqamik Mikisuluup tikiutaanit mikinerunngitsumik nassartoq. Iliveq kusanaqqinnaamik ujaqqersoramikku inerpaat - ataatsimilluunniit nillersoqaratik. 
Ujaqqersugaq inertorlu Mikisuluup teqqissi peerpaa. 
Avammut piniartarfissuarmik tungaanut isigitsiarsinnarluni nakappoq. Qaniuisut nipaalleruttorfianni nipini 
anguterpaloqisoq killisimaarpaluttumik sajukulaartillugu oqalulerpoq: 
"Angalaqatigeeruttuleratta qinnuigisimavaanga uannit siulliussagaluaruni piniartarfissuatta oqaluttuassartalissuup timaanut pilattarfissuattalu qulaanut 
uunga ileqqulluni. Kissaataa eqqorlugu iliorpugut. Piffissaq nallerpat sanianut uanga aamma iliumaarpassinga. Nukappiarannguunitsinnit maangamut qimanngisaannarluta sanileriittuartaratta toqumi aamma sanileriittariaqarpugut. Taama isumaqatigeereersimavugut." 
Tassungalu killilluni Mikisuluk tupittuusilluni 
nipangerallarpoq, taavalu nangippoq: 
"Silarsuaq qiviarsiuk! Imarsuaq isigisarput tamarmi qatsoruloorluni - seqinnarissorsuaq! Tassaavoq eqqissinerup, uuma ilivikkatta sulissutigisaata, silarsuarput aqqutigalugu uatsinnut ersernera. Sulissutigisani 
naammassisimagaa maanna isigisatta uppernarsarpaa." 
Taamalu oqarluni iliveq qiviarpaa nangillunilu: 
"Ikinngussuaq! Aliagiffissaqartinngilakkilluunniit aliasunnermik pinnak, kisianni nuannaarnerujussuit pissutigalugit uummatinnik unittooravit. Eqqissinermik pilersitsisutit, inuulluarit! Naggatit kusanaqatissaqanngilaq!" 

