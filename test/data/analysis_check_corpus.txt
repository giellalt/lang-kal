Oqaasileriffik.

Oqaasileriffiup ilisarnaataa tassaavoq qarsaaq.

Oqaasileriffiup ilisarnaataa aallaaveqarpoq oqaatsit titartarneqarsinnaanngimmata ajaraarutinik, oqaluttuat isumaliutillu atorlugit ilusilerneqartartunik.


Ajaraarutit qangarsuarmiit Inuit kulturianni atugaapput, ilusiallu amerlasuutigut assigiittarlutik.

Qarsaaq qinerparput iluseq taanna ilutsimigut kusanarnera pillugu, aamma qarsaaq issittumi timmiaammat qarluusialu tusarneqaluni, aammali qarluusia silap allanngulerneranut nalunaaqqutaasutut atorneqartarluni.

Oqartarneq "qarsaat nipilupput", imaagunanngilaq nipaat tusarniitsut, unaagunarlunili eqqortoq qanorluunniit ittoq tusartariaavoq. Oqaatsit tamatigut kusanarsaagaasanngillat, eriaginartuartuullutilli.

Aaqqissugaanera.
Oqaasileriffik pilersinneqarpoq nammineq ingerlasutut, naalakkersuinikkut kultureqarnermut naalakkersuisumut atasutut.

Tamanna ilaatigut tunngaveqartinneqarpoq oqaatsit kulturikkut kingornussarsianut ilaammata taamaattumillu ataatsimut pigisatut isigineqassallutik, ilaatigut pissutigalugu kulturikkut ilisimatusarnikkullu suliffeqarfiit oqaatsinik suliaqarnermut attuumassutillit kultureqarnermut naalakkersuisumut atammata. Taakkuttaaq pissusissamisoortumik suleqatissaassapput Oqaasileriffiup ilisimatusarnermik nalunaarsuinermillu suliaqarnerani.

Oqaatsit patajaatsut.
Oqaasileriffik pillugu suleqatigiissitap (1996-imi pilersinneqartup) nassuiaataa Inatsisartunit oqaluuserineqarmat inassutit assigiinngitsut tamanit akuersaarneqarlutik anguniagassatut aalajangiunneqarput. Tamatumani minnerunngitsumik tunngaviuvoq kalaallisut oqaatsit Namminersorneruneq pillugu inatsimmi Kalaallit Nunaanni oqaatsitut pingaarnersaasutut inissisimanerat. Oqaasileriffiup tunngavilerneqarnerani ataatsimiititaliat oqaatsinik suliaqartut pillugit inatsisit, nalunaarutit kaajallaasitarlu atuupput.

Aammali kalaallisut oqaatsit nunarsuarmi ikinnerussuteqartut oqaasiinut allanut naleqqiullugit immikkut illuinnartumik patajaatsutut taaneqarsinnaanerat tunngavigineqarpoq. Tamatumani ukiuni untritilinni ataatsimut allattaaseqarsimaneq patajaallisaataavoq. 1973-imilu allaasitaaq atulersoq atuartitsissutigineqarlunilu tusagassiuutini tamani atugaasoq kalaallisut oqaatsit ajornannginnerusumik aamma pisortat suliffeqarfiutaanni atugaalersimanerannut pisooqataavoq.

Taamatut kalaallisut oqaatsit patajaatsumik ingerlaavarnissaat anguniarlugu Oqaasileriffiup naapertuuttunik inuttaqarluni ukiuni tullerni ineriartuaartinneqarnissaa akuersaarneqarpoq.

Atugaanerat suli siammariartorpoq.
Kalaallisut oqaatsit ukiut ingerlanerini oqaatsitut tamanit atugaaleriartorsimapput pisortat suliffeqarfiutaanni atugaanermikkut: Ilagiinni, inatsisiliornermi, eqqartuussiveqarnermi aamma meeqqat atuarfianni atugaanerat. Ukiut ingerlanerini pisortatigoortumik oqaatsit atorneqaleriartuaarsimapput, aallaqqaammut Kitaata qeqqani sumiorpaluutit aallaavigalugit. Maannalu oqaatsit tamanit atugaasut ineriartorsimapput sumiorpaluutit arlaannaalluunniit tunngavigiunnaarlugu, sumulluunniit tunngagaluarpata ulluinnarni oqaatsit atorneqarsinnaammata.

Taamattaaq ingerlaqqiffiusumik ilinniagaqarfinni soraarummeernernilu naliliisartut akornanni allassimasutigut oqaatsit tamanit atugaasut atorneqalersimapput. Tamannattaaq pisortatigoortumik ingerlatsinermi atuuppoq.

Kiisalu tusagassiuutini kalaallisut oqaatsit allannikkut oqalunnikkullu atugaajuarsimapput. Minnerunngitsumik raadiukkut aallakaatitat ukiuni kingullerni 50-ini pingaaruteqarluinnartunut ilaapput oqaatsit patajaallisagaanerini.

Erseqqissarneqassaaq kalaallisut oqaatsinik allaganngortitsinermi allattaatsip atuuttup tunngavii aallaaviussammata. Oqalunnikkulli oqaatsinik atuineq killilersorneqanngilaq, sumiorpaluutsit tassani illersorneqarlutik.

Suliassat allat.
Inuit Issittormiut Kattuffiat aammalu Nunat Avannaamioqatigiit suleqatiginerat Oqaasileriffimmut pingaaruteqartut ilagaat. Tassalu Oqaasileriffik Nordisk Sprogrådimi ICC-llu oqaatsit pillugit isumalioqatigiissitaani peqataavoq.

Suliassatut pingaartutut taasariaqarportaaq nutsikkanik kalaallisullu oqaasertaliussanik akuerisaasunik atortussanngortitsisartunik pilersitsinissaq.

Siunissami suliassaqarfittut allatut taaneqassaaq Kort- og Matrikelstyrelsemik (nunat assiliortartunik) suleqateqarnissaq, nunat assinginik suliaqarneq naleqqussarneqarlunilu nutarterneqarniassammat.

Nalunaarsuineq ilisimatusarnerlu.
Ataatsimiititat ingerlareersut allattoqarnikkut sullinnerisa saniatigut Oqaasileriffiup suliassai nukinginnartut arlaqarput annertullutillu.

Taakkunani oqaatsinik, oqaatsillu atugaanerat pillugu katersivik suliassani pingaarnerit ilagaat. Tassami taamaattumik katersiveqanngikkaanni taaguusersuutit inuiaqatigiit nutaaliaasut pisariaqartitaat pilersiortussallugit ajornassaaq. Tamatumani siunertaavoq allassimasunik katersaateqarnissaq qarasaasiaq aqqutigalugu siammarneqarsinnaasunik ilisimatusartunut, linniusiortunut, nutserisunut allanullu sakkussatut.

Aamma ordboginut tunngatillugu paasissutissiuinermi tunngavissat taamaattut avaqqunneqarsinnaanngillat.

Allamiutut oqaatsit.
Allamiut oqaasiisa inuiaqatigiinni qanoq inissisimanerat - allamiut kalaallisut ilinniartitaanerat kalaallillu allamiut oqaasiinik ilinniarnerat - suliassaqarfiit ilagaattaaq. Tamatumani pineqarpoq oqaatsit pillugit isiginninnermik killiiniarnerup pisariaqassusia, tamatumuuna allamiutut oqaaseqarnermik isiginninneq illugiinni qaffassarneqaqqullugu. Tamannalu Oqaasileriffiup suliassaanut ilaasutut isumaqarfigineqarpoq.
Villads Villadsen

Margrethe! - Illiunngila?

                             Siulequt

Margrethe oqaluttuariniagara aallartivitsinnagu atip taassuma imaannaanngissusia oqaluttuatoqqat najoqqutaralugit siulequtitut taatsiarallarlara.
  Margrethe oqaluttuariniagara iluartuutitaanngilaq. Aterli Margrethe ajunngitsorpassuarnik oqaluttuassartallit ilagiinnarpaat.
  Margrethe iluartoq pillugu oqaluttuatoqaqarpoq imaattumik:
  "Margrethe qaatigut isikkumigut kusanaannanngilaq, aamma ilumigut taamatut kusanartigaaq. Ataatani guutipilussiortut palaserigaluaraat milutsitsisuata kristumiunngorsimasup kristumiut upperisaannik ajoqersorsimavaa, arnarlu taanna milutsitsisua upperisani pillugu toqutaasimavoq.
  Ullut ilaanni Margrethe 15-inik ukioqalerluni milutsitsisumi savaatai paaralugit takusimanngilaa naalagaasoq saneqquttoq. Taanna ruumamiuuvoq nunap immikkoortuani tassani naalagaasoq. Margrethe qanoq kusanarluinnartigisoq takugamiuk kusanangaarsuseq inuup taassuma pigisaa tupigusuutigaa. Assut ilungersorluni nuliartaariumagaluarpaa, Margrethelli akuersaanngilaa. Naalagaasup tamanna assut kamaatigaa, parnaarussivimmullu pisippaa, kristumiuummanngooq.
  Margrethe parnaarussivimmiitillugu ajortup saqqummerfigaa uumasupiluttut innermik isilittut qanerujussuaqartutullu isikkoqarluni. Uumasupiluup paallugu ajugaaffigaa iillugulu, Margretheli iluanaarluni sanningasullup assinganik tigumiaaqarpoq.
  Uumasupiluup iluani taanna alliartulerpoq, allingaaramilu qisussuanngorluni uumasupiluk aserorterpaa.
  Ajortorli taamaannaq ajugaaffigineqarusunngilaq. Anersaajulluni ajortoq Beelzebub-mik taaneqarluni saqqummerpoq. Kisianni Margrethep aamma ajugaaffigaa pinngitsaalillugulu kinarpiaanera suniarneralu oqaatigitillugu. Oqarfigaalu inuit sinnganeq aqqutigalugu pututinniartariaqanngikkai.
   Margrethe ajortumut ajugaanermi kingornatigut naalagaasumit assut naalliutsinneqalerpoq, ilami naalagaasup takujumajunnaavippaa, toqutassanngortippaalu.
  Margrethe toqutaasussanngorami Guuti qinnuigaa arnat erniniarnerminni ajornartorsiuteqartut ikiortaqqullugit. Qinoreerami toqoraasartoq saaffigaa oqarfigalugulu: "Qatanngut, qaa panat tiguniaruk niaquerlungalu!"
  Taamaalilluni Margrethe arnanut qitornartaarniartunut illersuisunngorpoq. Meeqqat taassuma illersuinerani inunngortut sumilluunniit ajoqutissarsineq ajorput.
  Hellevadip oqaluffiani alterip assiliaata saani aqqit ajornartorsiortunut ikiuisartut aqqi nalunaarsorneqarsimapput. Taakkununnga ilaavoq Margrethe uumasupilummik tummaasimalluni aqqa.
Margrethe takoqqaarpara niviarsiarannguusoq. Qiimassutsimigut, illartarnermigut qungujulasarnermigullu minguitsukkut anitsiarfiit nuannernerulersittarpai. Ikinngutikkuminassusia atuaqataasa nassaarilertorpaat. Ungatangersimaarneqartuartarpoq, ilami ikinngutaaniartut paggatiinnaraallusooq maluginiartarpara.
  Margrethe inuit qaqutigoortut ilagaat. Tamanna maluginiartarpara. Kusanartorujussuuvoq. Isai sukkulaajusat angisuupput qimeriarsuaqarlutik. Amia qaqoqaaq. Uluai sinngortut kiinannguanut mikisumut iluserilluinnartumut tulluarluinnarput. Qaniata sinaa issulaartunik qarlulik kigutaasa qaqqoriit soorlumi annerigaat. Qaneq aappallarimmik qarlulik ipumminganngitsoq qamani asanninnermik pigisaqarneranut qaqqaqqalaarussisuuvoq. Nujai sukkulaajusat amianut tulluarluinnarputtaaq. Issaqarpoq, taamaannerali kiinannguata isikkuanut alutornaqutaaginnarpoq.
  Niviarsiarannguaq taanna Margrethemik atserneqarsimammat tupinnanngilaq. Ateq taanna nalaatsortumik atsiunneqarsimanersoq kialuunniit uppernarsarsinnaanngilaa.
  Ateq Margrethe grækerit oqaaseraat, isumaqartoq: Sapangaq. Ilumummi Margrethe maanna oqaluttuariligara sapangaavoq kusanarnersaallunilu akisunersaallunilu pinnernerpaaq.
  Margrethe qungujulaleraangami allaanngilaq aasalersup seqerna nuisoq. Illarpaluttarnera upernalaami samuuna nunap iluani kuuppalaarnertut tusarnertigaaq. Aalaasia oqippaluppoq eqaappasillunilu, periartarneralu arnarpalulluinnarpoq.
  Tamakku tamarmik takutippaat arnaq taanna silarsuup immikkut pilluaqqoreerlugu pinngortissimagaa inooqataasunut kusanaatissanngorlugu takunnittunullu nuannaarutissanngorlugu.
  Margrethe 17-nik ukioqalerami soorlumi tassa "manniarannguaq qalipaarlugu." Tikitamini tamani inuuneq nuannersunngortittarpaa. Qiimassutsimigut, kusanassutsimigut inooqatikkuminassutsimigullu akuliutilaartilluni pissutsinik allanngortitsilluinnartarpoq. Inuit ulluinarni inuunerminni isumakuluuteqartutut, seqineqanngitsormiutut inuunerup alanngortaanilusooq inuusut takkunnermigut allanngortittarpai. Takkuffimmini allaasanngilaq soorlumi ukiakkut nuna apilerluni avaanngunarsisoq, seqineq nuiarlussuarnit alakkarneq ajulersimagaluarluni, tassan-    ngaannaq nuisoq kiassutsiminik aput aallugu inuillu kingumut nuannaalersillugit. Inuimmiuku atugarliulernerminni isumaqaqqajaasartut seqineq tammartoq qinngoqqinnaveertorlu. Naagga! Seqineq nuissat tunuinniittuarpoq. Kiassusia unganassusia inuuneqalersitsisarneralu allanngunngilaq, asserneqaannartoruna!
  Margrethe taamatut sunniisarpoq, inuillu utoqqalillutik nikallulersut tamanillu qimagaasutut misigilersut ukiualunnik inuutsatsittarpai ullunullu pilluarnarnerusunut takorluuilersittarlugit.
  Margrethep taamatut sunniisarnera isigileraangakku kissa-     ngaartarpunga niviarsiarannguaq taanna aserornartunut putusaarneqassanngitoq aserorneqassanngitsorlu, suullu assiukkumaartussat pissutsimigut isikkumigullu kusarnartukkut iluarinartukkullu ajoquserneqarnani ajugaaffigisassagai. Inuunittami isumaa unaavoq: Allanut kusanaqutaallutalu nuannaarutaassasugut, aliasuttut nikallorlutillu unittuulersut qiimmassagassaralugit siumullu siunnerfitoqqamut tikkuartuutassaralugit.

---

Ullut ukiullu allanngorarput, tamakkulu ingerlaqatigalugit inuunerputtaaq allanngoriartorpoq. Suut avatitsinnit iseriartortut inuunitsinnut sunniuteqartorujussuupput. Isigisatta malugisinnata pissutsinut malinnaasunngortippaatigut. Aviisit, assilissat, filmit, videot, fjernsynit allallu inuunerput qanoq ingerlasariaqarnersoq takorluulersippaat, maluginagillu naleqqiuttut - naak takkuteqqaarmata ulluinnarni inuusaatsitsinnut akerliusutut maluginiarsimasaraluavut - ikkivigiartortarpavut malinnaaffigilerlugit ilaallu inuuneqarfigiartorsinnaalersarlugit.
  Margrethe ullunut iseriartortunut mianersoqqullugu oqarfigerusuttaraluarpara. Arnarmi taanna qaqutigoortoq tassaasariaqarpoq inuiaqatigiinnut akuliukkumaartussaasoq inooqatigiinni kusanaqutaannaanani, iluaqutaalluni ataqqinaataallunilu.
  Kisianni silarsuup Margrethep siunnerfigisaata qanoq issusianik misilittagaqarnerusutut oqaloqatiginiassallugu sapiissuseqanngilanga.
  Sooq?
  Uannut taama aperisarpunga. Apeqqut tikiuttarpoq: "Inuup paatsoorluni, nammineq pisuunani, nakkaakkiartulernissaanut pisooqataarusuppit? Inuiaqatigiit peqqissut ineriartortinneqarnissaannut illit akisussaaqataanngilatit?"
  Apeqqutit taamaattut sianiutikka sukatilersittarpaat. Nammineq nalulluinnarpara ilumut nalinni pissutsinut akisussaaqataallunga. Nalerput pigaarput. Pissutsit qanoq ittut iseriartornerinut akisussaaqataasutut misigissuseqartariaqarpugut. Isitta saannut naleqqiuttut takusarpavut, ilaat assut alutornartarput iluarinarlutillu, ilaalli aamma naammaannartarput, soorlumi inuit isikkui taamaattut! Inuit ilaat takoqqaammut assut iluarilersinnaasarpavut, ilaalli taamatut misigissuseqarfigineq ajorpavut, soorlumi qamani ilutsinni suup ilisimatinniaraatigut inuit taakku mianersorfigisariaqarivut akuliunniarfigisariaqarnagillu. Tamanna kusanaatsuusoq nalunngilarput, inuimmi tamaasa assigiimmik pisariaqaraluarpavut, inooqatigigatsigit, kisianni inertererpalunneq tusaaniaraangatsigu, tamanna peqqissimissutissarsivigineq ajorparput, taannalu malittariaqarparput.
  Pissutsit naleqqiuttut aamma taamatut isigisariaqarput.  Kusanartut amerlaqaat. Ilarpassui takuinnarlugit assut iluarisarpavut, erniinnarlu akuliuffigisariaqarlugit misigissuseqartarpugut ilutsinni tusaaniagaqarnata, ilaalli aamma kusanarlutillu pilerinaraluaqisut nangaariarfigisinnaasarpavut naak ilarpassuatta malillugit aallarfigereeraluaraat. Tamanna kingusinnerusukkut aatsaat paasinarsisarpoq, uggornartanngeqaarlu.
  Silarsuarmi suut tamarmik assigiinngitsuupput, assigiilin-ngisaannassappullu. Inuit isikkui, eqqarsartaasii, paasinnittarneri, qanoq iliortarneri allarpassuillu taamaattuassapput. Tamakku inuunerput avaanngunannginnerulersittarpaat, nuannernerulersittarpaallu. Qujanaqaarlumi silarsuarmi allanngorarneqartuarmat.
  Sarfat nikerartuarput, nikerarnitillu malillugit tamarmik assigiinnik nassataqarneq ajorput. Sarfaassat ilaat iluatigisinnaasaraluarlugit amerlanerpassuit soqutiginagit saneqquaannartariaqartarpavut.
  Tamakku paasinarsisippaat naleqqiuttut kusanartuinnaaneq ajortut, iluatissarniassagaannilu qinerluni pisariaqartoq.
  Naluara Margrethep inuusuttunnguup, tamakku inuit misigisartunerusut isaat atorlugit, takusarnerai. Tamannalumiuna pillugu oqaloqatigerusuttaraluariga sapiissuseeruttarlungali.
  Sooq?
  Inuusuttuaqqat ilaat sorraalluinnartuupput. Qanoq ilioraluarunilluunniit soqutigineq ajorpaat. Inerterneqarunik akisarput: "Illit sussagamma? Uannut oqaasissaqanngilatit. - Inuk nammineq!"
  Tamanna narrujuumminarsinnaavoq. Isumaliuummernartarpoq: "Imminiik! Nammineq qanoq iliornermi kinguneri akisussaaffigiligit!" Tamannalumi taamatut pisarpoq. Inuusuttuaqqat meerarujussuillu eqqaamasariaqarpaat namminneq uumalu imminerminnik qaatuussaqarnerulluni inerterisup kukkuluttorneq ajortumik atugarliulernermillu kinguneqarsinnaasoq taamaalinnginnerani pinngitsoortinniaraluaraa.
  Taamaakkaluartorli akissut sapiippaluttoq namminersorumarpaluttorlu aamma ataqqisariaqartarpoq, tassami paasinartarpoq inuup taassuma inuunermi aallarteruttulerfiani siumut ajornartorsiutinik paasisaqariartulersimaneranut isigisaqalersimaneranullu. Apeqqutaaginnarpoq: Ilumullimi aqqut peqqinnartoq atuallakkumallugu, aalajangiuttariaqartoq eqqorlugu, aallarfigisinnaagaluaruniuk taava siunissami inooqatigiinnermi assiunniartussanut sorsoqataalluni ingerlaqataalissagaluarpoq.
  Taamaattuminguna tamakkorpassuit pillugit Margrethe oqaloqatigerusuttaraluariga, sunali pinerlugu nangaasoortuartarlunga. Nalunngikkaluarpara nangaasoorneq kinguartiterinerusoq. Kinguartiterinermi tassani suulluunniit pisinnaapput, immaqalu Margrethe kinguartitererusaarninni tikkuartuunneqannginnami nalusoorluni ajoqutissarseriataarsinnaavoq. Tamanna tassu-     ngaannaq ajoqutaassanngilaq, uannulli aamma ajoqutaavoq. Na-    ngaasoortuarlunga uannut anersaakkut nukillaarsarpunga. Inooqatigiinnerup peqqinnartumik ingerlanissaanut sumiginnaasuuvu-    nga.
  Sooq, sooq, sooq?
  Maanna sapiissuseqannginninnut suna pissutaasoq isumasilerunarpara. Margrethe oqaloqatiginialerunni aamma akissanerpaa-    nga: "Illit sussagamma? Illit uannut oqaasissaqanngilatit!"
  Taama oqarpat ilumoortoq oqaatigigaa paasisinnaalissavara. Taava oqaasissaarutissaanga, ilami ajorsartitaasutut misigissaanga. Inuit imminnut qilersorsimasut kisimik aalajangersumik oqaasissaqarfigeqatigiipput. Uangali Margrethemut qilersorsimanngilanga. Ilinniartitsisuinnaavunga.
  Ilinniartitsisup suliassaa atuarfimmut atavoq. Tassani klassi tamaat ilinniartittussaavaa. Inummik ataatsimilluunniit immikkut isiginiagaqartussaanngilaq, ataasiakkaalli suliassaminnut ajornartorsiortut kisiisa immikkut ikiorniagassarai.
  Margrethemi?
  Margrethe atuarfimmi ajornartorsiuteqanngilaq.
  Soormiuna niviarsiaraq taanna soqutigigiga?
  Taamaattussaanngilanga, tamanna nalunngivippara. Ataaserli ilisimasatuara aajuna: Ullut inuulluarnarnerulernissaasa siumut anguniarneri, aqqutissat pitsaasut atuarniarnissaannut kiffassat!
  Qanoq ilillugit?
  Inooqatigiinnermi pissusissaq eqqorlugu qarmaaqataasussatut misigissuseqalersinniassallugit!
  Inuppassuit tamanna ulluinnarni eqqarsaatiginngitsutut ippaat.
  Angallatini benzina tiguneqartoq isigigaluarunikku inerterisinnaanngillat. Taamaalillutik tillittumut pisooqataalerput. Tillittunngorput. Ileqqorissaarnerup inuit akornanni itsarsuarmit atorneqartup  naneruutaata ikumasup anorliulerneranut pisooqataasunut ilanngupput, qamitsiniaqataalerput. Tamanna inooqatigiinnerup peqqinnartumik isumakuluuteqanngitsumillu ingerlaneranut assortuuttuuvoq.
  Taavami qanoq?
  Ileqqorissaarnerup aqqani inerteriguma "susassarinngisannut" akuliunniartutut isigineqalissaanga, uffa massa ileqqorissaarnerup aqqani inerterigaluartunga. Appiussama tamanna pillugu akeqqiutissavaanga. "Inuit sinilerpata" akiniaanissani eqqarsaatigilersinnaavaa.
  Inuppassuit isornartuliortunut appiussiniaraluarlutik nipa-ngiinnarnerminnut tamanna pissutigisarpaat. Qunupput. Atugarliuuteqarnatik inoorusupput sumut tamaanga sarfarsiataaginnartutut, soorlumi qisuit anorrip mallillu ikkarluit akornini qaarussaatsikkaat. Taamaakkaluarlutilli qamuuna malersorneqartutut malugisimapput. Inertertariaqartunut nipangiussiinnarnermikkut inooqatiginnerup aaqqissuussaasumik ingerlanniagaaneranut eqqunngitsuliorlutik malugisimapput. Tamanna malugisimagaluarlugu soqutiginngitsuusaarpaat.
  Inuunermi qanoruna ingerlattariaqartoq?
  Imaattariaqarsimanngilaq naapitassat qununartut pinaveersaarnermit inooqatinut akuliutinngisaannassalluni. Taamaattariaqanngilaq. Inooqatit akuliuffigisariaqarput. "Nuannaartut nuannaaqatigisariaqarput qiasullu qiaqatigalugit."
  Taavami arsatut sumut tamaanga isimmigarneqartup torarfii kusanartuinnaaneq ajorput. Ilaanni arsaq tuffimmini mingutserneqartartoq asanneqartariaqalersarpoq. Uangali suut tamaasa attulaarlugit, akuliuffigilaarlugit, pisussaasutut misigisimanera naapertorlugu inuusariaqalissagama tikitassat assigiin-    ngitsut, ilaanni ornikkusunngisaraluakka, tikittariaqalissavakka.
  Inuiassuit oqaluttuarisaanerini inuit ilaat mianersorluinnarlutik inuusartut oqaluttuarineqartarput, allanut mattullutik, inuit inuusut isaannut isornalaartumik pissuseqarsorisatik akuliuffiginngisaannartarlugit "mingutserneqaqinagamik."
  Inuit taama inooriaaseqartut silarsuarmi inuusimasut tupinnarnersaata, Jiisusip, isumaqatiginngilai. Nammineq inuit inooqataasut narruginagit "ilanngaaserisut ajortuliortullu" nereqatigalugillu imeqatigisarpai. Akuliunnermigut inuit taakku inooqataasunit immikkut isigineqarnertik naapertorlugu iluminni qanoq misigissusiat ilinniartarpaa. Ujarlertuarpoq  inuit inooqatigiinnermi ajattugaasutut atorfissaqanngitsutullu misigissuseqartut tuppallersagaanermikkut tatigineqartutullu misigissuseqalernermikkut inooqatigiinnermi iluaqutaallutik inooqataalernissaannut aqqutissarsiuullugit. (Ilanngaaserisumut Sakæusimut oqarpoq nikagisaasoq taanna pillugu: "Ullumi inoqutigiit uku annassutissarsipput .." Sakæusip tatigineqarnini paasigamiuk sumiiffini takulerpaa. Oqarpoq: "Kingorna ilanngaanikkut innarliortitsigaluaruma sisamariarlugu taarsissavara") - Sakæusi inooqatigiinnermi qarmaaqataasussanngorpoq.
  Jiisusi taama inunnut narrugisaasunut akuliuttaraluarami nammineq mingutsinngilaq, silarsuarmili suliassani imminut suliareqqusaasoq naammassiinnarpaa.
  Soormiuna uagut taamatut ingerlasinnaanngitsugut?
  Inunnut akuliuttalerutta kisianni inuit taakku inuusaasiannik tunillanneqarluta, ajunngitsunngorluta ajortunngorlutaluunniit. Qaqutigooqaarli ajunngitsussap tungaanut tigusisinnaanerput.
  Sooruna taama nukillaangatigisugut? Sooruna aalajangersumik tiguseriarsinnaanatalu periaaseqariarsinnaanngitsugut?

---

Sooruna inuusugut? Inuunerput qanoruna isumaqartoq? Qanoruna atorniassagipput?
  Uagut pinngortitanit pingaarnerusugut, "Guuti assilillugu pinngortitaasugut anersaarneratalu ilaanik pigisaqartitaalluta" anersaartortugut inuunitta pissutaa unaannaanavianngilaq "kinguaassiorlusi amerliartoritsi!" Anginerujussuarmilli pissuteqarsimassaaq, naak pinngortitaqatitta allat nikanarnerusut inuunerisa tamanna siunertarivikkaluaraat. Inuulli immikkut ataqqinarsisitaareerluni pinngortitaasimanini puiortariaqanngilaa imminullu pinngortitaqatimisut nikanarnerusutut isigi-niartariaqarnani.
  Inuuneq anguniagaqarpoq. Tamanna kialuunniit akerlileriarsinaanngilaa. Suut tamarmik pitsanngoriartorput. Angajoqqaatta ilisimasaat inuunermillu paasinninnerat uunga killippoq. Uagut killiffik qaangingaatsiarparput. Meeqqatta killiffipput qaa-    ngingaatsiassaqaat. Suut tamarmik taamatut ingerlapput, pitsanngoriartuinnarput. Tassalu inuunerup isumaa. Inuup pisussaassutsi, kinaassutsi sunalu pillugu inuunini paasiartorpaa: Pinngortitaqatiminut naalagaasussaanini tamannalu peqatigalugu inuunermik pilluarnangaartumik pilersitsiniaqataassalluni pisussaanini, tamannalu siunertaralugu inuunermik pilluaqqu-    ssisup isumaa, paasiartorpaa. Inuunermik paasinnittut qujaniarlutik siunertarineqartoq ilungersungaarlutik, periarfissarlu tamaat atorluarniaqqissaarlugu inooqatitik siunnerfitoqqamut tikkuussortuarpaat ilaseriuarlugillu, tassalu uunga: "Nunamut nutaamut", nunamut toqusoqarfiunngitsumut, nunamut qullilinerup inugaanut, anniarnerup pallissinnaanngisaanut.
  Nunarsuarmi inuusut, inuunermik isumaanik paasinnittut, ilungersoqaat inuusut tamaasa peqatigiumallugit nuna taanna pilluarnangaartoq anguneqarsinnaaqqullugu. Nunalumi taanna ukiut tamaasa millimiterimik ataatsimik qanilleriarneqartarpoq, sulili miilit millioonilippassuupput taassuma anguneqarnissaanut.
  Taamaatuminguna Margrethe inuttut oqaloqatigerusuttaraluariga inunnut ataasiakkaannguanut nunap taassuma tungaanut ingerlanialersunut peqataaniaqqullugu.
  Ullumikkut pissutsit eqqarsaatigileraanni siunnerfitoqqap taassuma anguneqarnissaa mersernartutut isigineqarsinnaavoq. Ilami inuit oqassapput: "Taamaattoqarnavianngilaq. Takuuk, sorsunnersuit ajornartorsiortitsineranni inuppassuit naalliullutik inuusariaqarput. Pinngitsut malersorneqarlutik toqunneqartariaqarput. Meeqqat angajoqqaaruttut anneruniarnerup naalagaajumanerullu aqqini qiarpalunneri tusaasinnaanngiligit? Perlilersut nerisassaminnik suaartarpalunneri kipianngunanngillat?"
  "Naak naapertuilluarneq? Naapertuilluarnerup aqqani suliniartoqarpa? Akerariit akeqqamik nungutitaanissaat kisiat eqqarsaatigaat. Sakkut aserornarnerpaat nassaariniartuarpaat. Bakteriat allaat atorlugit akeqqat suujunnaapallannissaat anguniarpaat. Illorsuit suliarsuillu allat aserunngikkaluarlugit inuit toqugasuarnissaat ilungersuutigaat. Ataasiinnaq tamarmik anguniarpaat: Akeqqani toqungasoq sakiaasigut tummarlugu ajugaanerup pianik nilliumisaarnissaq! Taannali sumut iluaqutaava? Naapertuilluannginnerup aqqani suliniarneq pinngitsaaliinerusoq nikanarsagaanermik kinguneqartussaavoq. Silarsuarmi pisartut, pissaanersuit tupinnangaartut sivikitsuinnarmik atasarput. Kialuunniit peqqinnanngitsumik aqquteqarluni suliniartup suliani akisussaaffigai. Guuti tamarmik qulaanniippoq ... "Uanga akiliiumaarpunga."
  Inuppassuit Guuteqarnera uperinngilaat, Jiisusiluunniit nunami inuusimasut tupinnarnersaat toqugamilu makinnermi kingornatigut "inuit isigitillugit qilaliarnera" angerlarnertut isumaqartinngilaat. "Uanga inuugama ilississaaq inuussaasi",imminerminnut aamma oqariartuutaasoq soqutiginngilaat tigujumanagulu.
  Silarsuarmi inuuneq nuannersorpassuaqartoq nuanninngitsunik amma naapitassaqarfiuvoq. Ullut "saammaaffiusut" killissaqarput. Siunermiipput qiviarfissaasuaffissat.
  Silarsuarmi inuusunit pilluaannerpaaq tassaajumaarpoq inuk ulluni ajornartorsiorfiusuni qiviarfissaqarnani inuusoq. Ila inuunerup piitsuusimassusia, nallinnarsimassusia!

-----

Inuusunnerup ullui tassa pilluarfiit! Aasarsiorfiupput, ilami aasarinnersiorfiupput. Ulluni taakkunani pilluarnangaartuni suut tamarmik ajornanngitsumik naammassineqarsinnaapput. Nalliuttut eqqarsaatigivallaarnagit pullavigineqarsinnaasarput ingerlavigineqalerlutillu. Isigisat tamarmik ilaarusunnarsisarput ooqattaarusunnarsilutillu. Kusanartut ullaap seqernata qillaalutsitaasut kusanartigisut, akornini ajortoqarsinnaaneri eqqarsaatigineq ajornartarput.
  Soorunami isumaatsoorneqartarpoq. Tamanna tupinnanngilaq. Kingusinaarluni eqqarsartoqartarpoq: "Aa, soormitaava mianersornerusimanngilanga." - Taava tukernersorneqalersarpoq, allorialersinnanilu siumut ungasinnerusumut qinerusunnarsisarpoq.
  Tamanna ileqquuvoq ajunngitsoq. Mianersorneq eqqarsarluarnerlu ajortumik kinguneqarneq ajorput. - "Qillersut tamarmik kuultiunngillat!"
----
Tamakkuuku pillugit Margrethe inuunerup anguniagaanut qinerlerluarlunilu ungaqqutaartariaqartunullu ungaqqutaariniarluni ingerlasariaqarumaarnissaa pillugu siumut tikkuartuutilaarumallugu oqaloqatigerusuttaraluariga piviusunngortissanaguli.
  Eqqarsaatit tamakku taatsiakkakka peqquteqartumik eqqarsaatissarsiarisimavakka.


2.

Ukiaq unnuk taanna sila assut avaanngunarpoq.Kianngarpoq, siallerporlu. Allaffinni issiarusaarlunga, sialuit igalaanut torarnerisa ammut kuunneri isigaakka, soorlumi silarsuaq assut tujormisoq, sialuullu igalaakkut kuunneri, soorlumi inuup artorsaateqartup qullilineri.
  Kiserliorpunga, eqqarsaatissarsiortutullu igalaat nakkuterusaarpakka.
  Niperpalaamik tusagaqarsoraanga, soorlumi matora sakkukitsoralaarsuarmik kasuttualaarneqarpaluttoq. Pulaartussaqanngilanga, aammami sila taamaattoq pulaartoqarnissaa naatsorsuutigineqarsinnaanngilaq. Naalarnillualeramali aarit kasuttualaartoqartoq tusarluarpara.
  Nikuipallappunga, matoralu ammarpara.
  Arnaq inuusuttoq matuma silataaniippoq.
  Isertipallappara, matoralu matuara.
  Masangaarami sialussiutaanit imeq kuuttuinnaavoq.
  "Oqaloqatigilaarsinnaavakkit?" Qiviaamilluni aperimmat kiinanngua eqqarsaateqarpasissoraara, ilami sialuup kuunnerinnarinngisaanik qulliliulaarsoraaraluunniit.
  "Ilaanarujussuaq, iserniarit!"
  Sialussiunni peeramiuk gummeerlunilu allafinnut iserpoq. Assut ittoorpasippoq. Ingikkami sannerluni nakangaannarpoq. Qamuuna angisuumik erloqissuteqannguatsiarpoq, ilami qullini kuunniartut kakkissarfiminik mianersorpasilluni allartertarai maluginiarpara. Oqaaseqanngilanga. Qularinngilara eqissiimilerumaartoq, taamalu eqqissiimileruni suna pillugu pulaarnini nalunaarutigiumaaraa.
  Misissorlualerakku arnaq inuusuttoq 17-18-it eqqaanni ukio-qarsoraara, kisianni inuuserilluinnarpoq sakiaalu kusanaqalu-tik. Amia qaqortoq kiinannguata mikisup assut tulluaraa. Asingavoq, eqimilu qulaatigut tulluareqisaminik milaqarpoq.
  Iniga nipaallingaarami avaanngunaannartutut ilerpoq. Anersaamerpallattarneq sakkukitsoq kisimi tusarsaavoq.
  Sivikitsumik avungaannaalertorluni imminut ajugaaffigilersutut ilivoq. Eqqissiartulersoq malugaara, qissiminniartalerporlu.
  "Utoqqatsivunga taama unnutsigisumi pulaarama. Inuit angallappallaannginnissaat iluatsinniarsimavara, aammami tamaan-    ngarsimanerma ilisimaneqalernissaa kissaatiginngilara."
  Nipangerpoq. Nakangalertorpoq. Uanga oqarfiginngilara, nalunngilarami suunersup oqaatiginiakkami isuinnaa ammalaaraa. Suli nangeqqinniartoq qularinngilara.
  "Ullualuit matuma siornatigulli oqaloqatigilaarniarlutit kissaateqalerpunga. Utoqqatseqqippunga ilisimateqqaarnak aggerama, neriuppungali suna pillugu aggernera oqaatigigukku isumakkeerfigiumassagimma."
  Nipangerpoq. Nipangersimalertulermat nalunngilara oqaatiginiakkani torersumik oqaatigisinnaajumallugu eqqarsaatini aaqqissorai.
  "Inuppassuarnik ilisarisimasaqanngilanga, taamaakkamalu immaqa tatigisinnaasannik oqaloqatissaaleqivunga. Kisianni illit ...." nangeqqinnissani artulerlugu nipangerpoq.
  Malugaara maanna piffissaq nalliuttoq. Taava eqissisimaniavillunga oqarfigaara:
  "Nalunngilara asuliinnaq pulaanngitsutit. Isumakuluffigisssanngilarma. Tatigigumma tatiginartutut iliorfigissallutit piareersimavunga."
  Taama oqareerlunga kiinaa qissimikkakku eqqissisimanerulersimasoq paasivara.
  "Meeraaninnit angajoqqaakka kristumiuulluartuusut qaatuussaraakka, uangalu taamatut ingerlavunga, nalunngilaralu inersimaleruma ileqqoq taanna uangattaaq nangitassaralugu, tassalumi taamatut ingerlavunga. Inuusuttuaranngulerama peqatikka qanoq ingerlasut takusarpakka, uangali taamatut inuuseqarusunngilanga. Fjernsynileraangatta isiginnaakkavut imminnut qaninniartut isigissallugilluunniit kanngusuttarpunga. Inuusuttunngorsimalerama timiga inerikkiartortillugu uannut aperisaler-punga: "Soormi uanga silarsuarmi kisima taamatut ingerlanias-saanga? Angummik ilisarisimasaqarluni qanormitaava ippa?
  Nalunngilara eqqarsaatit taamaattut mianersorlunga inuuniarnera sanngiillisikkiartoraat. Tamanna sapinngisannik assortorniarpara. Taavali .....!"
  Kingumut nipangerpoq, nakapporlu. Timaa assoruuppalulerpoq, ilumigullu erloqinera kiinaagut aniniartutut ittoq takusoraara.
  "Qaammatit marluk matuma siornatigut kuisittoortunut qaaqqusaavunga. Nalliuttorsiortut nuannateqaat. Imilaarumannginnersunga aperimmanga imilaarpunga, qiimasaavippungalu. Angerlalersunga angutip qaaqqusaaqatima ilagilerpaanga. Angerlarniarlunga oqarama manigulerpaanga imminut ataasinnguartoriartoqatigiumallunga. Akuersaanngeqqaraluarlugu ilungersorpallaaleqimmat akueralugu inaanut ilagaara, aammami immaqa imilaarsimanerma sanngiinnerulersimmanga. Unnuk taanna uatsinnut angerlanngila-nga. Unnuaq taanna kukkuvunga. Meerassaqalerpunga, maannalu nassarpara."
  Taava qullililerpoq. Manittungaalerami timaa sajuttuinanngorpoq. Nalunngilara peqqissiminerup pianik qullilisoq, qullilinerlu taanna tarninganut nakorsaataaqqullugu isumaannakkut qinnuppara.
  Sivisukuluttumik erloqivoq. Taamaallunimi eqqissiimilerpoq, nangipporlu:
  "Suli atuartuuvunga, maannali naartuvunga. Naartunera anaa-nakkut naluvaat. Niviarsiaqatittut allatut naartora nakorsamut peertissinnaavara, kisianni ...."
  "Sooq, kisianni?"
  "Peertikkukku toqutsisunngussaanga. Tamanna eqqarsaatigineq artorpara. Tamannaana pillugu ornikkikkit pitsaanerpaamik siunnersutsiaqqullunga."
  Nalulerpunga qanoq oqassanerlunga. Naartua peeqquinnarsinnaavara ilinniarnerminut ajoqutigissammagu. Taamaaliorumali uangattaaq toqutsisunngussaanga. Pinerluttunngussaanga, arnallumi taassuma nammineq naartuni peertissaguniuk toqutsisunngussalluni nalunngilaa.
  Sivisuumik oqaaseqanngilanga. Qanoq siunnersuuteqassallunga aalajangersinnaanngilanga.
  Taava isumaliulerpunga immaqa ajunnginnerussasoq arnap taassuma kinaanersup suna ajunnginnerutissanerlugu nammineq isumaa mianersorlunga apeqqutigeqqaarukku.
  Malugaara arnap qissimittaraanga. Akissutissara siunnersuutissaraluunniit naalarninnguatsiarpaa.
  "Inuit namminneq isumaat taakkuugajuttarput eqqornerpaat. Taakku tarnimik nalunngissusiat malillugu ingerlasimasut inuunertik namminneerlutik aqoreersimagamikku ajornartorsiulernerminni qanoq ingerlajumanertik paasisimanerusarpaat." Nipangitsiarpunga, nangeqqippungalu: "Illit nammineq isummat pitsaanerutitat oqaatigisinnaaviuk?"
  "Uanga nammineq isumaga?" Uissuummilaartutut isikkoqalerluni aperaaq, nangiporlu: "Qanoriliornissaraana nalulerakku ilinnut siunnersoqqullunga aperiartortunga."
  "Aap, paasilluarpakkit. Isumaqarpunga qinigassat marluinnaasut":
  "Suut?"
  Pissangarpalulerluni aperaaq.
  "Illit nammineq isummat nalunaarsinnaanngikkukku uku kisiisa aqqutissaasoraakka:
  Siullermik: Meerassat pigiinnassagit, atuarnerillu unitsikkallassagit!"
  Aappassaanik: Meerassat peertissagit atuarnerilu nangiinnarlugu!"
  Arnaq sikippoq, kiaguusalerpoq. Uattut qanoq iliornissani nalornisiginnguatsiarpaa.
  Ini nipaalleruttortoq anoraasuaneq igalaamut tikiutipiloorluni qiarsuallammat tupallunga misigaanga.
  Sivisuumik oqartoqanngilagut. Tamatta aqqutissaq pitsaanerpaaq nassaariniaraluarparput, ajornartorsiutigaarpulli.
  Uanga nammineq misilittakkakka naapertorlugit arnaq oqarfigerusukkaluaqaara naartuni peertissanngikkaa kukkuninilu paasisimasani, kingumut iluarsiniarlugu ilungersussasoq. Nalunngilara naartuni peertikkaluaruniuk inuunini tamaat tarnimi nalunngissusiatigut nanertorneqassasoq, soorlumi nammineq oqartoq: "Toqutsisunngussaanga!" Inuusukkaluaqaluni isumassaq ajunngitsoq isumassarsiarereersimagaa paasivara. Kukkunermi kukkunertut isigineqarunnaassaguni qamuuna isumakkeerfigineqarnermik malugisimalerneq pissarsiarisariaqarpoq, tassalu: Guutip isumakkeerfiginninnera inutsigut tunniunneqartoq. Taanna eqqisserusuttumut pinngitsoorneqarsinnaanngilaq. Arnalli isummani namminissarsiorniartoq malinniassaguniuk naartuni peertissavaa, tamannalu erloqissutigissavaa.
  Sivitsutsiartoq oqaaseqarnialersoq malugaara.
  "Isumaqarpunga kukkuneq tamanna uanga kukkuneriinnarniarlugu. Atuarnera kinguartittariaqassagiga meerassara pigiinnarlugu."
  Eqqissiallaqaanga. Erniinnaq toqqarlugu qiviarpara, eqqissisimaniavillungalu oqalulerpunga:
  "Ilumoorluinnarputit. Aqqutissaq taanna uangattaaq pitsaanerpaasoraara. Isumaqarpunga eqqissinartumik anaanakkut oqaloqatigissagitit kukkunerit utoqqatsissutigalugu, qinnuigalugillu kukkunerpit kinguneri nammineq atorumallugit. Maniguullutit taama qinnuigigukkit qularinngilara isumakkeerfigineqarneq tunniutissagaat, tamatumalu kingorna tamanit pingaarnerpaaq tarnikkut eqqissineq pissarsiarissagit."
  "Uangattaaq taamatut eqqarsarniartuarpunga. Anaanakkulliuna neriuutaat kukkunikkut aserortigara qanoq ilillugu ajunngitsunngortinniassanerlugu nalornigama siunnersoqqullunga ornikkikkit."
  "Inuppassuit kukkunitik isertorniartarpaat inuit allat isaannut "mingoqanngitsutut eqinganeqanngitsutullu" isikkoqarumagamik. Kukkunerli immini kukkuneruvoq, taannalu kukku-nertut isigisariaqarpoq kingunerilu tamanut saqqumisumik atorlugit. Tamanna tarnikkut eqqissinissamut aqqutissat pitsaanersaraat. Iluaqutaanngilaq kukkuneq kanngusuutigisaq pillugu, oqallisigisaanissaq ersigiinnarlugu, illoqarfik qimakkaluaraanni, uummalli qimanneqarsinnaanngilaq."
  "Tamanna ilumoorluinnarpoq. Qujanaq aqqutissannik uanga nammineq eqqortuusoreriikkannik ajoqersuuteqqikkamma."
  Malugaara arnap kiinaa assut eqqissisoq. Kiinannguata qamuu-na erloqissuteqarnini pillugu eqissiorneri isuipput, isaalu taarnermik matoorneqarsimasutut ikkaluartut qaammarput. Soorlumi tassa nuna ukiakkut nuiarlussuarnik unguneqarsimagaluarluni kingumut seqinermik qinngorfigineqaqqittoq alianaassilluni najoruminarpasinnerulerlunilu.
  Taava nikuippoq. Assani isaappaa, qungujullunilu oqarpoq:
  "Qujanaq oqaloqatigigakkit, aqqutissannillu pitsaanerpaamik ajoqersuukkamma. Utoqqatserpunga akornusersorakkit, allatulli iliorsinnaasorinnginnama taamaaliorpunga, pakatsinngeqaangalu."
  "Uangattaaq tuppalleqaanga tatigalunga saaffigigamma. Pisussaassusera naammassiinnarpara. Uagummi inuit ikioqatigiittussaavugut ajornartorsiutivut paaseqatigiinnikkut ajugaaffiginiartussaallugit tamanit pingaarnerpaaq anguniarlugu: Tassalu tarnikkut ilerasuuteqarnani inuunissaq."
  Anilermat matumut qanisinnarlugu uterlunga allaffinni issialerama qanoq pisut aatsaat eqqarsaatigisinnaalerpakka. Arnaq kinaanerpoq. Ilisarisimanngilara, aammami nunaqqatigeratarsinnaagaluarpara, naluinnarparali. Qujaqaanga qilaap narruginanga ullunik peqqiffiusunik tunimmanga inoqatinnut ikiuunnialaalersillunga.
  Taamaannerani sila nittarpoq. Siallerunnaarsimammat igalaat kuukkunnaarput, qaammallu nuisimammat sila qaamanerulersimavoq.
  Qamuuna naleritsassimaalernerup eqqissinarluinnartup aqqutigileraanga malugisimavara. Pattagissamukarpunga, nipikitsunnguamillu unnussiummik pattarusaalerpunga.


3.

Misigisat tamakku pissutaasimapput Margrethemut soqutiginninnerma tunngavilerneqarneranut. Arnarmi taanna suna pinerlugu allatut isiginiagara inuusuttuaqqatut allatut tikkuartuunneqannginnermit isummersorneqannginnermillu arnatut issumatut oqaluttuareriikkattut atugarliortinneqaqqunngikkaluaqaara.

----

Ullut allanngorarfiit Margrethep naleqqerpai. Angutaa Jaaku (Margrethe qitornarsiaasoq kingorna oqaluttuarissavarput)  aalisartuuvoq. Arnaa Eleonoramik ateqarpoq. Nunaqarfinnguami Anoraatsumi piniartuinnarnik inulimmi nunaqarsimagaluarput. Anoraatsoq qaqqat tunulini portukuluttut pissutigalugit pavanngamik oqquartinneqartarmat Anoraatsumik atserneqarsimavoq. Nuna taanna qanga piisaarfiusarsimaqisoq ukiut allanngulernerisa aamma eqqorsimavaat. Silaannaap kiannerulernera angallatillu allanngulernerisa puisinniarnerup imminut akilersinnaajunnaalerumaarnissaanik maluginneqqaartut Jaaku ilagisi-mavaat. Jaakup tamanna paaseriaramiuk illoqarfimmut Narsartalimmut, aalisarnikkut siunissaqarsorinartumut suliffissuaqalersumullu, ilani ilagalugit nuupallassimavoq, tamaviaa-villunilu aalisartuunermut ikaarniapallassimavoq. Sooruna aallaqqaataani tamanna ippingiatuutigisimagaluarpaa, sungiussiartupallassimavorli. Eleonora uimi taama ilungersornerani tunuarsimaniarsimanngilaq. Erniinnaq aalisakkerivimi suliffissarsiorsimavoq, tassanilu aalajangersumik suliffeqalersimavoq.
  Aappariit taakku inuusuttut siunissartik pillugu oqaloqati-giittuartarsimapput. Aningaasarsiornissaq qanoq aaqqissorneqassanersoq peqqissaarullugu oqallisigisarpaat aalajangersimappullu tamatuma tungaatigut ikioqatigiilluinnarumallutik. Meeqqatik Ole 12-nik Margrethelu 9-nik ukiullit aporfigisarsimagaluarpaat, allatulli ajornarmat isumaqatigiissimapput utoqqalaarsuanngormata illumut qimattariaqartassallugit. Paaseqatigiissimapput inuusukkallartilluni tamaviat sulisariaqartoq, aningaasarsiorluarnermikkullu immaqa ilunaarutigisinnaasaminnik piniuteqalersinnaagunik utoqqalilernerminni eqqissisimaarnerullutik inuusariaqalerumaarlutik. Neriugisaat tamanna asuli neriulussinnarnerusimanngilaq. Ilungersuanerat inuit allat ilungersuasut assigalugit pilluaqquneqarsimavoq. Maanna Jaaku rejerniuteqalersimavoq, illumilu boligstøttip illuutaanit pisoqalilluni oquillisumit illunut uigulusukaartunut nutsersimavoq. Rejerniuteqalernerup illunullu nutaalianut atortorissaartunut nutsernerup ilaqutariit malugusunnerulersissimavai. Suulli tamarmik akeqarput. Illup najornera, qaammaqqutit, kiassarneq, imeq, qerititsivik, nillataartitsivik, telefoni, fjernsyni allallu. Tamakku Jaakukkut erniinnaq malugilertorpaat, ilami akiligassat allagartaat siulliit eqqummata akilernissaannut merserusuummernermit oqaloqatigiileraluarput kingumut Anoraatsumut uterlutik qangatut atortulullutik inuuniaannarunik immaqa pitsaanerussasoq. Erniinnarli tamanna taamaatissimavaat. Aqqut ingerlavigiligartik ingerlavigiinnarniarlugu aalajangersimapput. Tamanna assut piumasaqarpoq. Jaaku aallaraangami ilaanni ullut arlerlugit tikinneq ajorpoq illoqarfimmut qaloorfimmut qaninnerusumut tunisiartortarsimagami. Eleonoralu suliuartariaqarpoq naak tamanna eqqarsaatigerujuttaraluarlugu. Nalunngilaa ataatap pissarsiuinerani anaanap qitornani najornerusariaqarai perorsarneqarnerallu isumagineru-sariaqarlugu. Kisianni taamaaliornissaminut periarfissaqanngilaq. Uini aningaasarsiornerani ikiortariaqarpaa. Angallat akisoqisoq iluatsitsinerliornikkut annaaneqarsinnaavoq. Taamaalisoqaraluarpallu aningaasarsiornerat equsoorluinnarsinnaavoq, arsaarneqarsinnaappullu.
  Jaakup Juuna eqqaamavaa rejerniummik kusanartorsuarmik peqartoq, namminerlu angut taanna assut nuannaartoraa. Qaqugu rejerniutitaarnissani sinnattoreruttuleramiuk angalaarsimalluni tikileraangat nuannaartorinermit allamut saariarfissaaruttarpoq, eqqaminilu allamik silarsuaqarmat puiorluinnartarpaa.

----

Jaaku rejerniutitaarsimasoq unnuit ilanni qaluiarsimalluni tikissimavoq, angiluttorluinnarsimavorlu.
  Meeqqat innareersimapput, namminnerlu aamma innarput.
  "Eleonora, isumaqarpunga rejerniarnera iluanaarutigisinnaanagu."
  "Sooq? Isumaqarpunga aningaasarsiorluartutit, aalisarnerillu naammagisimaarit."
  "Tassami taamaakkaluarpunga. Ullumili qaluiarpunga, ilami vejerinik kittorartoorama vejerit qalullu tamaasa annaavakka."
  "Taavami nutaanik qalortaarlutillu vejerertaarniarit!"
  "Tamakku aningaasarparujussuarnik naleqarput."
  "Kisiannimi uniinnarsinnaanngilatit. Aalisarnerit nangeqqittariaqarpat!"
  "Aningaasaminernik peqaraluarpunga, taakkuli qalunut vejeri-mullu immaqa naammaqqaannassapput, tassalu pisereeruma ani-     ngaasannguanik sillimmataarutissaagut."
  "Ajunngilarmi! Taava pisiniarniarit!"
  "Ajunaarutissat allat nalliuppata taava qanoq?"
  "Aallarnerit tamaasa qaluiarnavianngilatit, qalunillu nutaa-nik taakkunannga akii quleriarlugit tyveriarlugilluunniit iluanaaruteqarsinnaavutit. Taava aningaasarsiornerit kingumut iluatseqqissaaq."
  "Taamami neriukkaluarniarta!"
  "Aammami qalunut akissaqanngikkuit aningaaseriviit arlaannit atorniarsinnaavutit."
  "Aningaaseriviit erniaqqortunermit allatut saperluinnartinnani atorniarfissaanngillat."
  "Aningaasalli atukkat utertinnissaat ernumanarsorinngilakka. Oqarfigereerpakkit aallarnerit tamaasa qaluiarnavianngitsutit."
  "Ilumoorsinnaavutit. Nangitileriarlunili ajunaarutissat sukkulluunniit nalliussinnaaneri ullumi misillerfigaakka."
  "Jaaku, qiimmassarpakkit. Silarsuarmi siumut ingerlaniartunut nikallornartorpassuit naapitassaajuartarput. Tamakku nikallornarsinnaasarput, inuillumi ilarpassui naapitaqapiluleriarlutik nikallorlutik sapiliinnartarput uniinnarlutillu, uffa peqqillutik ajoquteqarnatillu."
  "Sulipilunnerup inuk nungullarsartarpaa, erniinnarlu sapilersinnaasarpoq."
  "Tassami taamaassinnaasarpoq. Kisianni! - Jaaku aperilakkit?"
  "Qaami aperiniannga!"
  "Sooq maskiinat kingoraartissaqartinneqartarpat?"
  "Aserortut nutaanik taarserneqarlutik ingerlaqqissinnaalerniassammata."
  "Ilumoorluinnarputit! Nalunngiliuk inummi aamma kingoraartissarpassuit toqqorsimammata inuk sapilersutut imminut isumaqarfigisoq nutaanik kingorasserneqarluni - qiimmassarneqarluni, imminullu tatigeqqilerluni, ingerlaqqissinnaalersarmat?"
  "Immaqami!" Jaaku nalornerpasilluni oqarpoq.
  "Silarsuarmi inuuneq ingerlaarneruvoq. Ataaseq orlulluni makinneq ajulerpat makikkumajunnaarpalluunniit allat malinnittut tummaaralugu qaangissavaat siunnerfikualu aallarfigalugu."
  Eleonora nipangerpoq, nipaallisimalertorlunilu nangeqqippoq:
  "Juuna nalunngiliuk?"
  "Taanna rejerniussualik?"
  "Aap, taanna!"
  "Sooq?"
  "Tusarpara rejerniumminik arsaarneqarsimasoq."
  "Suna pillugu?"
  "Nalunanngilaq akilersuisinnaajunnarsimasoq. Aatsaat taamaassimagami rejerniunni pigiunnaarsimavaa", Eleonora nipangersimalertorpoq nangillunilu: "Aammami ullut pilluarfiusut asiutinnaveersaartariaqarput. Aasaq rejeneruttorfiata nalaani aqqusinermi naapikkinni oqaluttuarpoq qavunga kujataanut feriarniarluni, ilaquttanigooq sapaatip akunneri pingasut feriaqatiginiarpai."
  Jaaku akinngilaq, nakangalertorlunilu oqarpoq:
  "Uangami aalisarfiup nalaani ferianngikkaluarpunga, nangiteruluuginnartungaana"-
  "Ullut ajortuinnaaneq ajorput. Silarluttualerpat isumaqaqqajaasarpugut tassa seqineeruttoq. Naagga! Seqineq allanngorani nuissat tunuanniiginnarpoq. Nuissat assiuttut peerumaarput, seqinerlu kiattoq eqqissinartorlu kingumut qinngoqqikkumaarpoq."
  "Qujanaq Eleonora, qiimmassaramma. Aatsaat taama ilungersortigalunga rejernialissaanga."
  Taava Jaakup inini aaqqiallappaa, assanilu paarlappai.


4.

Margrethep kinarpiaanera maanna oqaluttuarilaassavarput.
Margrethe kusanassutsini pillugu tamanit nuannarineqaraluarluni aammattaaq niviarsiaqatimi ilaanit sinngaginnitseqarlunilu uumiginnitseqarpoq. Taakku periarfissarsiuinnarput ajuallatsikkumallugu.
  Tamakku ilagaat Jørginemik ateqartoq.
  Jørgine atuaqatimik ilaannik qallunaapajummik samminiagaqarpoq, taannalu angut Jørginetut ippoq. Aalajaatsumik pissuseqanngilaq. Sorraappoq oqaasipilukkajupporlu. Jørginep taamaannera pillugu isumakkeerusuttaraluarpaa anaanaminilli qallunasserituumit inerterneqartarpoq qimanniaqqunagu "qallunaarsuum-manngooq" - pisoorsuussammat, naak Peter ilisimaneqaraluartoq sulisartup ernerigaa.

----

Ukiakkut atuarneq aallartissimatsiaannartoq atuartut annerit klassefesteqarput.
  Unnuk taanna Piitap Jørgine qaninniarumanngitsutut ippaa. Margrethep eqqaaniinniartuarpoq. Qiteqatigigaangamiuk tunuarlutillu sanianut ingittarpoq. Jørginep alapernaaseramigit takuai qitikkaangamik tunuaraangamillu oqaloqatigiittartut. Jørgineli kiserliukujuppoq, angummillu sammineqanngilaq. Ilaminit immikkuulaarluni issianiakujuppoq.
  Nalunaaqqutaq isikkaninngormat festerneq inerpoq.
  Angerlaleramik Jørginep pisarnermitut Piita qinerpaa, tassami aneeqatiginiarpaa ingerlaqatiginiarpaalu. Ujartuaraluarpaa, ersinngilarli, aammalu Margrethe ersinngilaq.
  Jørgine puullaaqiusaruttorluni ikinngunni Ulla naapippaa.
  "Uumaa, Piita takunngiliuk?"
  "Margrethelu eqaarsaarfiup tunuata tungaanut ingerlasut takugakkit."
  "Allanik ilaqarpat?"
  "Naagga, kisimiigunarput."
  "Suppat?"
  "Nalulluinnarpakka."
  "Takuniartigit!"
  "Uanga anaanakkut festertut soraarpata angerlajaaqqummannga angerlalerpunga."
  "Sussa sivikitsunnguamik, ilagilaaginnarlunga."
  "Ajornaqaaq. Utoqqatsivunga. Anaanakkut utaqqissavaannga. Neriorsorsimavakka erniinnaq angerlarniarlunga."
  "Tassa anaanakkut taama pisaramitsit? Inuusuttuuvutit. Anaanakkut oqaasissaqarfiginngilaatsit."
  "Ajornaqaaq, Jørgine! Ilagisinnaanngilakkit."
  "Sunaana ikinngutaaniartoq taama torinngitsigisoq", Jørgine kamalluni suangavoq nangillunilu: "Sussa, uanga kisima!"
  Jørgine taama oqarlunilu tunulluni aallarpoq.
  Tamanna qulleqarpiannginnami tarrajuppoq, tummisassarlu tarrumut nalunakujuppoq.
  Jørgine nipaarsaarluni naalarnillunilu isertukujulluni ingerlareerluni aarimmi inuit marluk teqeqqup alannguata tarrajunnerani iminnut qaninniakujuttut isigilerpai.
  Jørgine iikkamut taliterpoq, nipaarsaavillunilu uninngasarluni qanillattulerpai, sulilumi takunngikkaanni qanittunnguanngorpai, oqaasiilu tusarnaarsinnaalerpai:
  "Piita, qimalerpakkit. Uanga angerlalerpunga", Margrethe oqarpallappoq.
  "Qanoq taamarsuaq! Festernerput nuannersoq naggasilaarallartigu!"
  "Qanoq ilillugu?"
  "Imaat-to, imaattor .....!"
  "Qaagit, aqqusinermut ilavut orninniartigit! Aneerluni ataatsimoorluni nuannernerusarpoq."
  "Uanga marluinnaalluni oqaloqatigeerujoorneq nuannarinerusarpara."
  "Ilatta ujarnialeqimmatigut uanga angerlalerpunga. Aamma arnaateqaravit ajoritikkusunngilanga."
  "Jørgine asanngilara. Qaninniartaraluaqaaq, uangalumi qanillisaraluarpara, kisianni asalersinnaanngilara."
  "Sooq?"
  "Ilittut inngilaq. Ilinnit kusanannginneruvoq. Aamma sorraappallaaqaaq. Pissutissarsiniinnarpunga qimanniarlugu."
  "Nallinnarpallaassaqaaq, qimanniaqinagu!"
  "Illit asalersinnaagumma unnuk mannarpiaq qimassagaluarpara."
  Piita taama oqarpallattorlu Jørginep sinneri tusaaniarunnaarpai. Imminut naalakkersorneq sapilerpoq. Tassanngaannaaq najukkaminit avalassaarpoq, arpariaraluarlunli tummagassani itinaartoorlugu orluvoq seeqquarlunilu.
  "Na-aa! Na-aa!" Jørginep kisiat nipigilerpaa.
  Piitakkut aatsaat eqqamini inoqartoq paasilerlugu tikiutipallapput.
  "Susunnguuvinuna?" Margrethep taliatigut tigullugu nikuitinniarlugu oqarfigaa.
  "Uumaakasiingaa, illikasik kannaaliaanngikkaluaruit taama pisoqarnavianngikkaluarpoq .... Na-aa, na-aa!"
  "Immaqaana singernerit innarlerit. Naak, misissulaariassagiga!" Piita taama oqarlunilu sikilluni niua attoriaraluarpaa, isatsingaaramili qangami tassa seqqunnguarsi!
  "Inupalaarsuaq! Isumaqarpit oqaatsisi tusarnaanngikkikka?" Jørgine taama oqarlunilu Margrethe saaffigaa:
  "Uumaakasingaa! Illit peroorpallaaqaatit. Peruussallutit pissutissaqanngilatit. Asuliuna takumatsiutaannaasutit. Angajoqqaaqanngilatit!" Jørgine suangasarpoq.
  "Anaanakkummi?", Margrethe tupaallaqaluni akunnattuungalluni aperaaq.
  "Anaanakkoqanngilatit. Jaakukkut angajoqqaarinngilatit. Taakku paniginngilaatsit."
  Jørgine taama oqalunilu nikuippoq, tusiaqalunilu tunulluni aallarpoq.
  Margrethe nakappoq. Assut eqqarsalerpoq:
  Soormitaava Jørgine taama oqarpa? Nammineq alliartuleramili Jaaku Eleonoralu angajoqqaarai, ataataartorlugillu anaanaartorpai. Panissiaaneranik ataatsimilluunniit oqarfigineqarsimanngilaq.
  Kisianni Jørgine sooq taama oqarpa? Asuli kamassaariinnarluni taama oqalunnerluni? Taamaannavianngilaq. Ilumut angajoqqaani angajoqaaviginngikkunigit sooq erniinnaq oqarfigineqarsimanngila? Maangamut allaat isertuunneqartuarsimanerpoq panivittut pineqarluni kinarpiaanerminilli oqarfigineqanngisaannarluni? Taamaassappat taavami nammineq kikkut angajoqqaarisimassavai? Uersagaanerpoq?
  Margrethe eqqarsangaalerami Piita saniminiimmalluunniit eqqaamajunnaarpaa.
  "Jørgine soqutigeqinagu, asulersuaruna oqaluttoq! Ningartoruna!" Piita taama oqarmat tupapporluunniit.
  "Ajornaqaaq. Uanga angerlalerpunga. Anaanakkut erinitsaatissavaannga", Margrethe taama oqarlunilu ataatani aallarsimasoq puiorlugu aappi qimallugu aallarpoq.
  Piita uniinnaraluarlunilu Margrethe malillugu aallarpoq, angugamiullu ingerlaqatigilerpaa.
  Margrethep Piita ingerlaqatigerusunngilaa. Kisimiittariaqarluni malugisimavoq.
  "Piita, utoqqatserpunga. Kisimiikkusoqaanga."
  "Isumaqarpunga unnuk manna ilagisariaqarlutit. Unnummit taassumannga asaqatigiilernissarput tunngavilertariaqarparput."
  "Piita, ajornaqaaq. Qinnuigaakkit maanna qimaqqullunga!" Margrethe aalajangersimarpaluilluni tama oqarlunilu sukkatsilluni aappi qimallugu aallarpoq.
  Ukiassaq taarsilaarsimalluni alianaalluinnarpoq. Qaqqat taartuinnarmik qoqaarissisimasut umiarsualivik taartuinnanngortissimavaat. Angallatit pingasut kinguleriisungarlutik qullitik ikumatilugit timmukaarput kusanaqalutik avatangiisiminnullu tulluaqalutik, qavuunalu taarnerup nalaatigut ullorissat aanngajuttut ersipput.
  Siornatigut isigisat taama kusanartigisut Margrethe nuannaarnermik pilluarnermillu tunisaraluarpaat. Tarnermi ilerasuuteqanngitsoq avatangiisiminit sunnertiasuusarpoq suullu kusa-nartut isinit tappinnerusunik isigisarlugit pissusiviinit suli kusanarnerulersillugit. - Unnulli manna Margrethep tamakku isiginngitsutut ippai, suullu tamarmik immikkut kusanassuseqarnatillu qalipaateqanngillat. Tarninga soorlu nuna ivigalik ikuallannikoq, qernertuinnaq soqanngitsorlu.
  Angerlarniarluni maanna tungiminnut ingerlagaluarpoq, tassami anaanani oqaluffigisariaqarpaa apersorlugu sooq Jørginep taama oqarfigigaani, tamannalu ilumoornersoq. Ingerlaniarluni arriillisarpoq. Ilumini sapiissuseerukkiartornermik malugisimasaqarpoq. Ilumut aninnguani Juulut aniginnginnerpaa? Anaanani Eleonora ataatanilu Jaaku angajoqqaarinnginnerpai? Taamaattoqassappat ..... Taava siunissami qitornatut iliorfigineqarunnaaruni nammineq qanoq pissava? Sumi angerlarsimaffeqassava? Sumit nerisassani pisassavai?
  Taava Margrethe tassanngaannaq ittoortorujussuanngorpoq, ilami angerlarluni isernissani qunugilerpaa. Soorlumi iseruni oqarfigineqassasoq: "Illit meerarinngilatsigit, aniniarit! Maani angerlarsimaffeqanngilatit!"
  Margrethe tassanngaannaq qiasunnguummerujussuarpoq, ilami qullini kuulersut malugai. Kakkissarfini tiguaa, taassuminngalu allarterpai.
  Ajornaqaaq. Angerlartariaqarpoq. Unnummut anaanani aperinngikkuniuk aqagu ulluniluunniit qaninnerpaani apersortariaqarpaa. Sapiissuseqassanerporli anaanani, immaqa anaanaginngisani, aamma anaanaminik taallugu apersussallugu?
  Sivisooq angullugu nangaareerluni iseriartorluni aallarpoq. Qanortoq anaanaa innareersimaniarili! Aammami anaana ullukkut sulisarami amerlanertigut uini peqartinnagu innajaartarpoq.
  Illortik tikileramiuk pisarnerminit tarrajunnerusoq malugaa. "Anaanaata" innaraangami illortik taamaalisaraa nalunngilaa. Matu tikikkamiuk matuersaaserfik tiguaa, qiasunngunermilli iperarallarpaa. Sivisulaartumik qiasunngunini sorsuffigereerlugu eqqissiimigami kiisami iserpoq. Anaanaa innareersimavoq. - Qangali qujanannguarsi! Nipaarsaavilluni iniminut iserpoq tuaviinnarlu innarluni. Nipaqanngitsumik qialluni manittu-      ngaalerami soorlumi tassa ilua qaassasoq. Sivisulaartumik nipituumik qianissani sorsuffigereerlugu kiisa eqqissiimilerpoq. Assani paarlappai, ataatarpooreeramilu sinngusalerpoq, sinnarlioqaarli. Manittortarnerminit itertinneqartarpoq. Qaalluinnaleraa aatsaat sinilerpoq.


5.

Margrethe ilumut ulluni kingullerni tarnimigut nanertuuteqarpoq. Inuunera qiimasoq nuannaartuartoq, seqinermik qinngorfigineqarsimasutut ittoq, soorlumi tassanngaannaq nuiarlunnik taartunik avatangerneqartoq seqineeruttorlu. Qangatut inuugaluarpoq illuminni "anaanani" peqatigalugu suliassarsiortuartarluni. Taamaakkaluarlunili qamuuna ilumigut malugisimasaqarpoq allanngortoqalerneranik, soorlumi naneruut nutaaq kusanavissoq ikinneqarsimasoq ikumaleriarami saneqqamigut kuuffigineqarluni kusanaallisoq, qaamanera allanngoriartorluni naggataatigullu kusanaallivilluni qamiinnarluni.
  Anersaaruloqqajaanini malugisimavaa. Tamanna ullup ingerlanerinnaani malugisimaneq ajorpaa. Aammattaaq unnukkut inna-raangami qangatut eqqissisimatigiunnaarpoq. Siornatigut itisuumik sinnattoqanngitsumillu sinittaraluarpoq, maannali unnuami iteqattaartalerpoq, iluminilu manittornertut ittoq qaffanniartuartartoq anersaaruluutigisarpaa. Taamaakkusuttanngikkaluaqaaq, kisianni tassa taamaappoq, taamaalivormi. Avatangiisini suut tamarmik allanngoriartortutut ittut malugisimani-artalerpai, ilami "aninnguaarnissani" allaat kisigiartorpaa. Siornatigut taamaanngisaannaraluarluni aninnguaaraangami qamuuna annilaajallalluni maluginiartalerpoq, soorlu tassa equnngitsuliorluni, sallulluni aninnguaartarluni. Allaammi ilaanni eqqarsarniartalerpoq ooqattaarlugu aninnguaarnani Juuloorniarluni. Taamali taasippat tamanna qanoq kinguneqassava?
  Margrethe eqqarsaruluttuaannalerami aamma "anaanani ataatanilu" aqqinik taasalerniarlugit aalajangeraluarpoq. Qanorli taamatut taasigaluarpat ataatakkui tupatsigissappat ataatakkoorneqarnatik aterminnik taaneqaraluarunik?
  Margrethe taama eqarsartartilluni ilumut tunngavissarisinnaasaminik eqqaasaqarpoq:
  Nalunngilaa Ulla, Joorsip Oliinallu paniat meeraagallarami ataataartorlunilu anaanaartoraluartoq utoqqaaneruleriarami ukiuni kingullerpiani anaanaartorunnaarlunilu ataataartorunnaarluni Joorseertulerlunilu Oliinaartulersoq. Tamanna pissusissamisuuginnarsoraa, inuimi meeraagallartillutik pissusilersortarneri meerarpaluttarput, taamaanneralli inersimasunngoriartortillugit allanngoriartortarpoq. Meeqqat ilarpassuisa inersimasunngoraangamik angajoqqaatik aqqisigut taagulersarpaat. Tamanna assuareriarfissaqanngilaq, inersimarpalaarnerinnaavoq. Aammami inersimasorsuit, ilami utoqqarnik taaneqartalersut, tusartarpai suli ataataartorlutillu anaanaartortut. Isumaqarpoq taagueriaaseq tamanna kusanarnerpaasoq, tassami inuit utoqqalillutik kiserliulersut ataataarneqarlutillu anaanaarneqaraangamik malugisimasassavaat meeqqaminnik asannittunik avatangersimaarneqarlutik qanorlu ittunik naapitaqassagaluarunik isumalluutissaqarlutik. Namminerlumi angajoqqaaminut taama pissuseqartariaqarnini malugisimavippaa. Anaanami ataatamilu pinngorsaanerat pisarioqisoq akisoqisorlu akilertariaqavippaa. Maannalu inersimasunngoriartortilluni ilumut taamaattariaqavinnini aalajangiukkaluttuinnarpaa.
  Taava tassaanngaannaq Jørginep nipaa soorlu tusaaqqileraa: "Illit peroorpallaaqaatit, peruussallutilli pissutissaqanngilatit. Angajoqqaaqanngilatit, asuliuna takumatsiutaannaasutit."
  Taava inuit angajoqqaaqarlutik perortut usoringaalerpai. Soorlumi alliartornini tamaat salloqittaammik inuusimanini aatsaat malugileraa. Jørginep kamalluni oqalunnera ilumoornerup siunersissaanngitsup akisuanerinerpaa ilumuunnginneq ilumoor-nermut taalutanngorsinnaanngitsoq takutinneqaqqullugu?
  Margrethep anaanami oqaloqatiginissaa apeqquteqarfiginissaalunniit kinguarsartuarpaa. Tamanna sapiissuseqannginneranut ersiutaanngilaq, qamuunaliuna tarnikkut inuunerani pissusissaanngitsumik pisoqalersoq, kisianni taqqamani unittumik alliartulersumillu, soorlumi nunamut naggorissumut kusanavissumut ikitsisip puukua anorip tingitillugu unitsissimagaa, taannalu teqqartunut allanut unerarfinngortoq qattutsikkiartorluni takujuminaalliartorlunilu.
  Margrethep inuusukkaluaqaluni tamanna nalunngilaa. Suna kusanaatsumineq, soorlu orsup simerniminia, atisani kusanartuni uninngaleraangami kusanaatsunngoriartuinnartartoq imaannaq piigassaajunnaarluni.
  Jørginep oqaasimininngui taakku Margrethemut taama sunniupput. Aallaqqaammut soqutigerpiarsimanngikkaluarpai, simernertulli ilillutik ullut ingerlanerini kusanaalliartuinnarsimapput kusanartussaagaluanut kusanaaqutinngorlutik, ilami ilua tamarmi soorlumi sumik ulikkaarneqariartortoq sumik eqqumiitsumik nillertumik, kiattumik inangiiartuinnartumik naggataatigullu nungutitsilluni suussuseerutitsisussamik.

----

Margrethep taamaaliartornini kisimi malugisimanngilaa. Aammattaq Margrethep ulluni kingullerni pissuseriligaa angajoqqaavisa malugisimavaat. Nalunngilaat Margrethemi allanngortoqalersoq. Tamanna ilungersunartutut pilernersoq eqqarsaatigeriarfissaqartinngilaat. Nalunngiinnarpaat inuk ineriartortillugu ukiut ullullu nalliussortut assigiiaaginnarmik ingerlaneq ajortut, kisianni ukiumit ukiumut, ullormit ullormut pisartut inuusuttuaqqap inuuneranut assut sunniuttartut. Taamatuttaaq nalunngilaat arnap aaqarnini isummamigut allannguutigisaraa, soorlu imatut: nipaallilluni, pissusia allanngorluni, ilaanni sorraapajaarnerulerluni, allarpassuarnillu.
  Eleonorakkut Margrethep allanngulerneranut tamakku pissutaasimasinnaasorigamikkik appiunneq ajorpaat.  Neriulluaannarput ilaanni iterumaarlutik Margrethe kingumut Margrethenngorsimasoq, qiimasoq nuannaartorlu.
  Kisianni Margrethe taamaalinngilaq.
  Tamanna sumik patsiseqarnersoq anaanaata pingaartumik alapernaaserneruaa. Taamaattumik sissuertalerpaa, ilami sinileraangat nipaarsaarluni allaat iserfigisarpaa sinimmini oqaluttarnersoq, qanorluunniit ittarnersoq malugisaqarfiginiarlugu.
  Unnuit ilaanni iserfigigamiuk pisarnerminit qarsunganerusoq siumorpaa. Sanianut pilluni isigileramiuk paasilerpaa sinimminit manittortartoq, ilami allaat isaanit qulliliulaarnertut ittoq kuulersoq takusoraa.
  Elionorap panni taamaattoq takugaluarlugu nalligisorujussuanngorpaa, soorlu aatsaat paasileraa Margrethep nipaarlunngornera imaannaq pissuteqanngitsoq, kisianni ilungersunartumik tassani pisoqalersoq, paasisariaqartumik aaqqittariaqartumillu.
  Jaaku aallarsimavoq. Aallalerami sapaatip akunnera ilivitsoq mulussaluni oqarsimavoq. Taamaattumik aqagumut tikissanngilaq.
  Eleonorap paninnguani taamaattoq takugaluarlugu uini assut inuummerpaa. Jaaku aapparileramiulli suut ilungersunalaarsinnaasutut isigiumasani kisimiilluni naammassiniarusuttanngilai, uinili apereqqaarlugu oqaloqatigeqqaarlugulu aatsaat qanoq iliuuseqartarsimavoq. Taamaaliortarnini eqqortuliornerusoq malugisimavaa. Taamaattumik aappariileramilli annertuumik isumaqatigiinngissuteqarneq ajorput. Tamanna assut qujassutigisarpaa. Tassami uini taamani aappassatut angerfigigamiulli neriorsorsimavaa inuunerup "baaliaanik" akiaqati-      gittuinnarumallugu, taamaaliortuartarsimavorlumi, aammami taamaaliortuinnarumalluni aalajangerluinnarsimavoq.
  Elionorap panni taamatut erloqissuteqartoq malugigamiuk eqqarsaaterpassuit pinngorartilerpai. Apeqquterpassuit uummataani qaffakaajualerput. Pingaartumik unnuakkut makilluni nipaarsaaviluni panni sinimminit manittortarluni sinittoq isigileraangamiuk sooq taamaalineranut eqqoriagassarpassuaqalersarpoq. Margrethe naartulersimanerpoq? Taamaannini pillugu oqalersaarniaraluarluni oqaasissani artuliinnarnerpaa? Angumik asasaqalersimagaluarnersoq asalluinnakkaminik katissinnaanngisaminilli? Inuusuttutut allatut aallarusulernerpoq sumilluunniit misigisaqarumalluni qaqugu inuunermi ilaani namminersulernissaminut ilinniutigisinnaasassaminik? Inuusuttutut allatut kukkussuteqarnerpoq, immaqa nappaatipalaaqalerluni, siooraannalerlunili oqanngisaannarluni, ajuleriartorluni, nakorsiarnissani qunugiinnalerlugu kanngugiinnalerlugulu?
  Eleonorap tamakkorpassuit eqqarsaatigisaraluarlugit akissutissarsisinnaanngilai. Aammami nalunngivippaa pasiuinini tamakku eqqunngitsooriataarluinnarsinnaasut, tassami Margrethe inuusuttutut allatut tarfisuunngilluinnarpoq. Pigaarneq ajorpoq, ilami allaat unnukkut angerlarfigeqquneqartoq uniunngisaannarlugu angerlartarpoq, sumilli tarnimigut eqqissiviilliulaarneranik malugisaqarfigineq ajorpaa.
  Tassanngaannavilli Margrethep taama allanngornera sumit patsiseqarpa? Sorpassuilli eqqoriaatigisartagaraluani eqqortutut isumaqarfiginngilai.
  Eleonorap taamatut eqqarsartuartaraluarami ataasiarluniluunniit Margrethe paniviginagu panigigamiuk eqqaanngilluinnarpaa.

----

Sapaatip akunnera qaangiuttoq Jaaku tikippoq assut qungujulaarluni iluarusuttoq nalunarani.
  Aappariit unukkut meeqqatik innareersut innaramik oqaloqati-giissinnaalerput.
  "Aalisarnerit iluatsippa?" Eleonora taama apererusunngikkaluarluni oqaluuserisassani tulleq aallaqqaaserniaannarlugu aperaaq.
  "Assut ajunngippoq. Iluanaarutissattut siumut naatsorsuutigisakka marloriarlugit, ilami allaat pingasoriangajallugit iluanaarutigaakka."
  "Qujanassusia! Imaallaat qalut vejerillu akitik utertippaat."
  "Ilaanarpaat."
  "Qujanaqaarmi ajunaaruteqaravit nikallorlutik uniinnarsimannginnavit", Eleonora uumisaaringajattutut nipeqarluni oqarpoq.
  "Nuliara, assut qutsavigaakkit ulluni isummakkut ajornartorsiorninni qiimmassarlunga siumut ingerlasinnaanngorteqqikkamma. Soorlu aatsaat nuliaqarnerup iluaqutaassusia paasillualeriga. Illup iluani ilorrisaartiinnanngilarma, aammali nikallulerninni ikiorlunga siumut ingerlasinnaalerseqqipparma."
  "Soorunami taamaattussaavunga. Nuliaasup pisussaaffii sinnerlugit iliorfiginngilakkit."
  Eleonora nipangerpoq, nipaallisimalertorpullu.
  "Kinguninni sumik pinartumik pisoqanngila?" Jaaku aperaaq.
  Eleonora akinngilaq, eqqarsarpaluttutulli silaannarmut nakkussilertorpoq.
  Sivisulaartumik oqaaseqanngereerlutik Eleonorap uimi assaa tiguaa, qiviarlugulu isigilerpaa.
  "Sunaana?" Jaaku allagusulerluni aperaaq.
  "Panippununa .......!"
  Eleonora nipangerpoq. Oqaqqinngilaq. Ilua tamarmi tassanngaannaq ulikkaariartortutut ilerpoq, oqaasissanilu aniniartut pillugit eqqissisarallarpoq.
  "Sooq, panipput?"
  "Panipput ulluni kingullerni allanngortoq maluginiarpara. Nalunngilat qiimalluinnartuusoq. Maannali allanngorpoq."
  "Qanga taamaaliva?" Jaakup uissuummerpasilluni nuliani toqqarlugu aperaa.
  "Aallarsimatsiartutinuna aatsaat taamaalisoq."
  "Peqquteqarani? Sumik ajuallaatigisinnaasaanik oqarfiginngikkaluarpiuk?"
  "Naamerluinnaq!"
  "Ullup suup nalaani taamaaliva?"
  "Atuartut festermata unnuk taanna ilaagami aqaguani nikallunganerulersimasoq maluginiarpara."
  "Unnuk taanna muloqigami?"
  "Naamik! Angerlartarfini eqqorlugu angerlarpoq."
  "Taavami unnuk taanna immaqa kukkussuteqarsimavoq."
  "Uanga taama ilimasunngilanga. Immaqaana ajuallatsinneqarsimasoq."
  "Nuannarinninngitseqarami?"
  "Taamaattoqarnersoq naluara. Isumaqarpungali atuaqataasa tamarmik assut nuannarigaat."
  "Taamaakkaluarlunili aamma nuannarinninngitseqarsinnavoq. Nuannarinninngitsup ajuallatsissimassavaa."
  "Immaqa apersorlugu ajunnginnerussaaq."
  "Illit anaanaagavit kisimiitillugu maniguuttumik apersorniaruk! Illit najornerugakku oqaasissaqaruni kisinnginnerulluni oqaluffigisinnaassavaatit."
  "Uanga isumaqarpunga ataatsikkut oqaloqatigissagipput. Sumik angisuumik pisoqarsimassappat ataatsikkut eqqissisartariaqassavarput, tassalu inerlugu."
  "Immaqami ilumoorputit."
  "Margrethep oqarnittut sumik pingaartumik patsiseqarsimassappat taamalu kisimiitillugu oqaloqatigalugu aaqqinniartariaqartumik pisoqarsimassappat marloriarlugu oqaloqatigisariaqassavarput, taamalu immaqa paninnguarput avaanngusutsillugu. Isumaqarluinnarpunga ataatsikkut ulloq ataaseq atorlugu naammassisaqartariaqartugut taamalu suliassaq inerlugu!"
  Jaaku akinngilaq. Nipaallisimalertorlunili oqarpoq:
  "Taavami aqagu uninnganera iluatsillugu oqaloqatiginiarniartigu!"
  "Qanorli ilillugu oqarfigissavarput? Sooq taamaaliortugut aniata aamma alapernaasilissavaa."
  "Angallammi qalunik iluarsagassaqarpugut, aammalu kapisilinniarfissaq nalliutilermat qassutinik ilioragassaqarpugut. Juulut kiffanut ikiuukkiartoqqullugu oqarfigiumaarpara. Taava kisimiissinnaalissaagut."
  "Ajunngilluinnarpoq. Taava taamaaliorumaarpugut." Eleonora eqqissiallalluni anersaamivoq assanilu paarlallugit.

----

Jaaku nuliani sininnialeraluarmat panni pillugu tupaallannerata isumatsatsilluinnarpaa. Nuliamisut apequterpassuit sarsualersut eqeersoorutigai.
  Margrethe suna pillugumitaava nikallungasunngorpa? Immaqa isumatsassimagami aatsaat taamaappoq. Qularinngilaa nammineq inuttut inersimasutut Margrethemit qaatuussimasaqarnerulluni. Nalunngilaa isumatsanneq eqqarsaatigisariaqanngitsunit eqqarsaatinilluunniit kukkusunit pilersinneqartartoq. Taamaattumik inuk isumatsannissaq pinaveersaarniarlugu eqqarsaatissat suut eqqarsaatiginissaannut naalagaasariaqarpoq, tamatumalu ilinniarnissaa anguniarnissaalu nakorsaatinit eqqissisaatinit pisariaqarnerujussuuvoq.
  Jaaku taama eqqarsartillugu eqqaasai amerliartorlutillu ungavariartorput.
  Eqqaalerpaa inuusuttuaraatilluni pigaarpallaarnini pillugu ataataminit naveerneqarsimanini. Tamanna imminut suniussimasoq eqqaamavaa. Kanngusussimavoq, tamannalu misigissusianut ilorlermut unissimavoq ataatami qanoq iliornera puiorsinnaajunnaarsillugu. Tamanna ulluinnarni ilaanni puiorsimaleraluaraangagu kisianni, soorlu imilaariarpat, saqqummeqqittarpoq assuarlerusunnermik kinguneqarluni. Isumaliortarpoq ataatani taamaa-liorsimanngippat ajunnginnerusimassagaluartoq, angutaatami taamaaliorsimanerata kingunerisimavaa eqqarsariaasiata allatut pissuseqalernera. Imminut eqqarsaatigisalersimavoq siunissami sumut atorfissaqarnani, imminut tatigerpiarunnaarluni, tamatu-malumiuna akisuanera suli maangamut sunniuttartoq, soorlu taamani vejerinik kittorartoorluni qaluni tamaasa katammagit, tamatumalu kinguneranik nikallorluni uniinnaleraluarmat. Nuliata oqaaqqissaaralunilu qiimmassaanerata takutippaa eqqarsaateqaleraluarnera qanoq sunniutileraluartoq. Paasivippaa eqqarsaatipalaat ima nakuutigilersinnaasut ilumoortoq eqqortorlu takusinnaajunnaarsillugit.
  Maannali misigisaa unaavoq: Isumagissaannginneq eqqarsaatinik ajunngitsunik pilersitsineq ajortoq, kisianni ajunngitsunik eqqarsaateqarnerup isumagissaarneq naleritsassimaarnerlu pilersittarai.
  Eqqarsaatissaanngitsut pileraangamik inuunermut qanoq sunniukkiartortarneri aatsaat maluginngilai.
  Eqqaalerpaa taamani pisimasoq Eleonora suli naapinngikkallaramiuk.
  Taamani illoqarfimmiippoq. Nuannaarsalaarusulluni unnummut anerusuppoq, kisimiikkusunngilarli. Taamaattumik arnaq kusagi-sani, ilisarisimalluanngisanili, aneqatiginiarlugu qaaquaa, arnalli taassuma aneqatigiumanngilaa.
  Taava paatsinermit sapilerpoq. Eqqaamavaa taamani qanoq eqqarsarluni: "Aneqatigiumaneqanngilanga. Tassa inuunera tamaat kisimiillunga pilluaatsussanngorpunga."
  Tamannali taamaalisimanngilaq.
  Kingorna Eleonora naapippaa.
  Pisimasut tamakku kingorna eqqarsaatigisarlugit paasisorisarpoq taamani eqqunngitsumik imminut eqqarsaatigisimagaluarluni, tassami ullumikkut immikkut eqarsariaaseqalersimavoq. Taamani arnap aneqatiserisaata immaqa ilagiumagaluarpaa, kisianni immaqa qaaqqusisumut siullermut akuersereersimavoq taamaattumillu Jaakumut akuersisinnaanani. - Tamannali nammineq nikallornartorujussuarmik tigusimagaluarpaa.
  Aammali pisartut nikallornartut Jaaku allatut ilinniartissimavaat:
  Inuusukkallarami ikinnguteqarpallaannginnami ilaanni qamuuna erloqissuteqartilluni saariarfissaaleqisarpoq. Taamaaleraangami eqqarsaatit oqaatigeriarfissaqartinngisani pappialamut allattarpai. Taamaalioraangami malugisarpoq eqqarsaatini niaqquminit anisut pappialamullu nippullutik. Taava kingumut nuannaarnerulersarpoq.
  Sulilu aamma allamik ilikkagaqarsimavoq naak ilaanni atugarliuleraangami suli puiortaraluakkaminik, tassalu imminut tatigineq .....
  "Soorlu suli sininnianngitsutit", nuliata uini suli eqqumasoq malugisimallugu oqarfigaa.
  "Aap, panippununa oqaloqatigilerutsigu angajoqqaatut inuunermik qaatuussimasaqarnerusutut qanoq oqaluffigissanerlugu eqqarsatigigaluariga. -- Uatsilaaq! Uanga aperilaarallarlakkit:
  "Imminut tatigineq qanoq nassuiartariaqarpa?"
  Eleonora akinngilaq, nipaallisimalertorluni oqalulerpoq:
  "Uanga imminut tatigineq ima paasisarpara: Imminut tatigineq tassaavoq ikinngummut asalluinnakkamut soorlu iliorneq. Nalunngilara ikinngutigilluinnakkat ataqqisallu pulaarluni tikippat ajuallatsinniarnavianngikkit. Oqarfiginavianngilat: 'Una illit sanngiissutigaat! Uani amigaateqarputit!' -- Imali: Pisinnaasat tamakkerlugu inoroorsaarfigissavat tikeraat inuulluarluni iluarusoqqullugu."
  Eleonora nipangerpoq, erniinnarli nangeqqippoq:
  "Imminut tatiginerup inuunerput napatimmagu taava ilinnut tatiginerit ikinngutiginerpaasattut ullut tamaasa iliorfiginiaruk!"
  Jaaku akinngilaq, nalunngilaami nuliani eqqortumik oqaluttoq.
  Nipaallisimalertorluni qasuernerullusooq pianik anersaamivoq oqarlunilu:
  "Nuliannguara, illit assut eqqarsallaqqipputit. Illit pisimanngikkaluarukkit nikallorlunga qangali suujunnaareersimalissagaluarpunga. Qujanarsuaraasiit! Godnat!"
  Qaammat imissisoq qungujoruloorluni Ukaleqarajuup qaata atinnguatigut nuivoq, Jaakulu iluarusunnerup pianik qungujoqqajaasutut sininnialersoq qinngorfigaa.


6.

Jaaku sininniaraluarpoq, kisianni eqarsaatissarpassuit takkussortuartut eqeersoortilluinarpaat. Sininnginnini nuliaminut malugitinnaveersaarpaa, taannami qasuersertariaqarpoq, sivitsunngitsorlumi anersaartornerata akuttoqatigiilersup sinilernera uppernarsarpaa.
  Taava periarfissarsivoq panimmi oqaloqatiginissaanut suut iluaqutaasinnaasorisani, inuunermini misilittakkani ilikkagaqarfigisinnaasimasorisanilu eqqarsaatigilluassallugit.
  Taama eqqarsarujoortillugu apeqqut nuiniartuartoq unaavoq: "Inuunermi nuannaarneq qanoq ilillugu pissarsiarissavarput?" Nalunngilaa apeqqut pingaartorujussuusoq imaannaarlu akineqarsinnaanngitsoq. Atuakkat atuarsinnaasani tamaasa atuarniarluaqqissaartarsimavai, oqaatsillu atortuarsinnaasani tamaasa atorniarluaqqissaartarsimavai. Pilluarneq - nuannaarneq taannaasimassaaq Margrethep amigaatigilersimasaa. Qanorli ilillugu paasinarluartumik tunniunniarnissaa nassuiarluarsinnaajumaar-nerpaa?
  Nalunngilaa Margrethe ukiuminut naleqquttumik eqqarsariaaseqassasoq, tamannalu itinerusumik eqqarsaateqarnissaminut akornutigigaa. Inuilli inerikkiartornerisa assigiinngissuteqarsinnaaneri aamma arajutsisimanngilai. Ineriartortut ilaat anersaamikkut ineriartorfissaqartarput. Nammineq 40-t sinnerlugit ukioqalerami maluginiarpaa ukiut 20-30-llu akornat sivikingaarami qaangiunneratigut piffissatsiarsuarmik "atornerluisimanertut" isigineqarsinnaasoq. Ukiut taakku "pilluarfiit" angisuumik avammut iluaqusersuutaasinnaasunik naammassissaqarfiunatik, nuannaarsarfiullutik, festerfiullutik, imerfiullutik, assut oqalliffiullutik, inunnik utoqqalilersunik takusaqarnermi eqqarsaqqajaanartarlutik: "Usornanngitsut! Pilluarnermik naapitsinissaminnut utaqqiuaraluarlutik qaangiuttuuginnalersut."
  Malugisimanngilaalli ukiut 30-t atulerneri sunaaffa aamma atuleraluttuarlugit. Ullut ilaanni malugeratarpaat sunaaffaana teqeqqoq uiarsimallugu qamuunalu pillualersimallutik, pilluarnermik inuit inuusukkunnaalersut malugisimallugu atulersi-masaannik, malussalerluni qamuuna inooqatinut atasariaqarnermik asannittariaqarnermillu, tamannalu pilluaamminermik kissartumik pilersitsisartoq. Imminut paasilerluni silatusaarnerulersimalluni, sapiinnerulersimalluni, imminut inooqatit akornanni naleqassutsimik paasinniffiulerluni, misigisimalerluni sunaaffa inuulluni pilluartoq, sulilu silatusaarnikkut eqqarsarluarnikkullu pilluarnerulluni inuusinnaalluni.
  Jaakup taama eqqarsarujoortilluni paasisorilluinnagaa unaavoq: Inuk pilluartooreerluni inunngorneq ajortoq, pilluarnerlu taamaattoq Guutit tunniussarinngikkaat, kisianni tamanna anguniarlugu ilungersortariaqartoq, sorsuttuartariaqartoq, pilluarneq tassaasariaqartoq malugisaq nuanningaarami iluamilluunniit nassuiarneqarsinnaanngitsoq, immaqali uunga qaninnerulluni: Asanninnermik ilumoortumik pigisaqarnertut asaneqarnerulluunniit pilluarnassusianik misigisaqalernertut.
  Akerlianilli nammineq aamma misigisimasaqarpoq. Eqqarsaatini torerunnaaraangata nikallorlunilu suliassaaleqileraangami malugisimasaqalersarpoq tarnimigut piitsunngoriarnermik ullunillu pitsaanerulersitsiniarluni ilungersorunnaarnermik. Kisianni avatangiisinik nutaanik takusassarsiuleraangami, tamannalu eqqarsaatinik nutaarluinnarnik pilersitsigaangat qamuuna pillualerluni misigisimalersarpoq, ilami kiinnami iluarusunnerup pianik qungujulaalernera malugisimalersarpaa naak kisimiikkaluartilluniluunniit.
  Nuannaarnerpaallunili qamuunalu toqqissisimanerpaalluni malugisimalersarpoq suliassamik aalajangersimasumik naammassisaqarniarluni ilungersuleraangami, soorlumi iluani avaanngunartut uninngasutoqqat anisartut naammassiniarlugulu ilu-ngersuutigiligaanut ikiulerlugu. Taava suliassani merserisani pisinnaasorinngisanilu ajornannginnerusumik naammassisinnaalersarpai.
  Aammalu suli allamik pilluarnartumik misigisimasaqartarpoq, tassalu: Ilagisami imminut asanninnerat asanninnermikkullu paasinnillutik tapersersuinerat.
  Tamakku misigisartakkani nammineerluni panimminut maanna immaqa artorsaateqalersumut ingerlattariaqarpai, paaseqatigalugu, pisariaqassappallu qanoq iliornissaanik tikkuartuullugu.
  Suli aamma allarpassuit pilluarnermut aqqutaasinnaasut nuiartuinnartut isigisorilerpai, tassalu: Timikkut peqqinneq pilluarnerlu malitsigiittutut imminnut avissaartinneqarsinnaanngitsut, inuillu pilluarnerpaat tassaasut inuunermik ullui peqqiffiusut atorluarlugit suliuartut, taamaakkamillu utoqqaliumaarnertunerusarlutik.
  Jaakup eqqarsaatit nalinginnaasuunngitsut eqqarsaatigileramigit pisariaqassappat panimminut tikkuartorumasai makkuulerput:
  Inuunermi naammassisat ajunngitsut kisiisa eqqarsaatiginerusariaqarput. Sianiilliuutit imminut appisaluunnertallit ilinniutigeriarlugit qaangipallanniartariaqarput.
  Aammali nuannaarutit qaangiutiasut pillualersitsisinnaagaluarlutik sivikitsuinnaasarput, taamaakkamillu nipinngaviginiartariaqarnatik, pilluarnerli sivisooq qamannga anisoq annaajumanagu illuttoruullugu noqittariaqarpoq.
  Inuuneq ingerlaarneruvoq, ilinniarneruvorlu. Taamaattumik inuuneq tamaat isit siutillu atorluarniaqqissaartariaqarput, kusanaatsut alartipallallugit kusanartulli piviusut uniffigalugit aalajangerfigalugillu.
  Tamakku pissarsiariniarneri ilungersuanarsinnaapput. Ajunngitsussalli pillugit ilungersuanerit peqissiminartumik kinguneqanngisaannarput.
  Jaakup tamakkorpassuit inuunermini misilittakkani eqqarsaatigereerlugit isumaqalerpoq aqagu panitsik oqaloqatigileru-nikku sakkussaqalersimassalluni.
  Taava eqqissiallalluni misigaaq, tamatumalu pianik anersaamminini tusarpaa aatsaarlunilu.
  Inini aaqqiallappaa, assanilu paarlappai.

----

Aqaguani Jaaku iterami eqqarsaatini, unnuaammat pissarsiarisimasani, anisimanngitsut malugai, ilami allaat eqqarsaatigisimasani suli naammassorinngilaaluunniit. Inuunerup atortariaqarnera qanoq issanersoq eqqarsaatigeqqajaajuarpaa. Pisartut assigiinngitsut, siuaasat qanoq iliortarsimaneri, maanna inuit pissuserisartagaat allarpassuillu paarlakaallutik takkussortuarput. Siuaasat Guutimik nalusuugallaramik akeqqersimallutik ileqqui tusartuartaramigit nalunngilai: Inuuneq akiniaanerusoq, eqqissivissaqanngitsoq kinguaariinni ingerlanneqartuartoq, "isi isimik, kigut kigummik, toqu toqumik!" Inuuneq aarlerinerinnaasoq. - "Taamatut inuuneq ingerlanniassagaluaraanni isumakuluutissarpassuaqartuassaaq", anersaamminini tusarpaa.
  Silarsuarmili pisartut ersersippaat inuunermi isumakkeerfiginninneq naapertuilluarnerlu tamarmik immikkut inissaqartut ..... "ajunngitsumik oqalussimaguma .... sooq patippinga?"
  Jaakup filminik fjernsynimillu isiginnaartartilluni takusarpai tamanut saqqumisumik ajuallatsitsineq nikanarsagaanerlu qanoq kinguneqartartoq, tassalu toqunniunnermik ajuallatsitsisulluunniit tamanut saqqumisumik utoqqatserneranik.
  Margrethe taamatut ajuallatsinneqarsimassappat inuuneralu nuannaartuartoq ajoquserneqarluni nammineq ataatatut siunnersorumassanerpaa akiniaaqqullugu, imaluunniit ajuallatsitsisoq utoqqatseqqussanerpaa?
  Jaaku paatsiveerulluinnarpoq.
  Taama eqqarsartuaraluarami isumaqarpoq eqqarsapilunnini iluaqutaanngitsoq. Suli panimmi nikallunganeranut patsisaasoq paasinngilaa. Imaassinnaavoq allanit ajuallatsinneqarsimanngitsoq, immaqa nikallungalernini nammineq kukkuluttornermigut pisuussutigigaa. Taamaassappat qanoq ilioriaasissaq allarujussuussaaq. Isumakkeerfigisaaneq qiimmassarneqarnerlu tassani pisariaqarnerpaassapput, soorlumi nammineq nikallornermit ingerlaqqinneq sapilerluni uniinnaleraangami nuliaminit qiimmassarneqarluni kingumut nikueqqittartorlusooq taamalu siumut ingerlaqqissinnaalertarluni.
  Jaaku taama eqqarsartuaraluarami eqqarsaatini inerfissaqanngitsutut paasivai. Taamaattorli paninnguami asangaakkami kingumut nuannaarluni inuuleqqinnissaanut aqqutissiueriarnissaminnut piareersaateqarpoq. Qanorli ililluni torersumik periaaseqarniassanerpa? Oqaatiginiagai torersuusariaqarput paasinarluartuusariaqarlutillu.
   Taava assani paarlappai, sunalu qinnutigissaneraa atuartup paasisinnaassavaa, qinunerminilu qamuuna eqqissiallannermik misigisaqarpoq, soorlumi silarluttumi sivisuumik inuunermut toqumullu sorsoreerluni illunnguaminut angerlarsimaffimminut isertoq.
  Tassami silarsuarmi timmissat ineqartarput, terianniallu siseqartarput, tarnerli qummut qiviarfissaqanngitsoq angerlarsimaffeqanngilaq.


7.

Aqagukkut ullaaralaakkut Jaakukkut suli makinngisut ikuallattoqalersillugu kalerrisaarutit kalerrisaarisorsuanngorput.
  Jaaku pisarnerminit sukkanerulluni makitipallappoq, ilagisaalu tamarmik assut ulappupput, soorlumi nilliasaatip nipaata suut tamaasa aqqusaarai angakkuarlugit nukinnik immikkut ittunik tunillugit. Ilaqutariit tamarmik alapernaaseqaat ikuallannermik kalerrisaarutit sooq kalerrisaarinersut paasiniarlugit, ilungersunartumimmi pisoqariataartoqarsinnaavoq, tuaviinnarlu atisalersoriarlutik aniapput.
  Biilit kangimuinnaq sammivimmut ataatsimut ingerlaartut inuillu utoqqarmut arpajuillisunut allaat arpalusukaaginnaq angallattut nalunarunnaarsippaat tappavani ikuallattoqarsimasoq.
  Jaaku kangimut ingerlalertorluni siunnerfimmini pujoq portusooq takuaa.
  Illuliarsuit annertuut imminnullu ungasissorsuunngitsut tappavani inississimasut eqqaavai.
  Samanngamik anorlerpoq sakkortunngitsumilli. Jaakup tamanna qujassutigeqaa, tassami ikuallattoqartillugu anorlerluaraangat inneq siarualertortaqaaq tuniluutiasaqalunilu.
  Jaakup illuliarsuit palliinnalerlugit aarit qiterliit ilaannit ikuallattoqalersimasoq takuaa.
  Illuliarsuit eqqaat inuppassuaqalereersimavoq. Qatserisartut tamaviaaqalutik ulappupput. Ilaat aqqusinermit biilerujussuarnit slangersuit atorlugit igalaarsuit aserorsimasut aqqutalugiinnarlugit ilummut imermik tissalutsitsipput. Allat illuliarsuit qaannut qaqisimapput ikuttaallutillu. Allat tummerarsuit saviminiusut atorlugit kiinarpaqarlutik majorrapput. Ineqarfinnit ikuallattumut qaninnerusunit inuppaaluit assut ulappupput. Misissuleramigit paasilerpai pequtinik naleqarluartunik annissuisut, allallu radiot, fjernsynit pigisallu anginngitsut naleqarluartulli igalaatigut allunaasamik ninnguserlugit ammut ningittarpaat, inuillu ataani piareersimasut tamakku tigoriarlugit allamut ingerlateqqittarpaat.
  Jaaku qatserisunut ikiuukkusukkaluaqaaq, qatserisartuunngilarli. Taava allatut ikiuuteriarsinnaanani paasigamiuk pigisanik annissuisunut ikiuutilunnialerpoq.
  Meeqqat utoqqaallu ussagarsimasut ikiuunniaraluaqisut nalu-nanngillat, politiinilli peeqquneqartarput amerlanernik  perlasisoqaqqunagu qatseriniartunullu akornusersuisoqaqqunagu.
  Jaakup ikiuunniaraluarluni ilaquttani qiviallaajuarpai, akunnattuuallannerlu iluatsillugu orneriarlugit sassarterniaqqunagit oqaaqqissaariutigalugit annissuisunut orniguteqqippal-lappoq.
  Taamaannerani nalunarunnaarpoq inneq ineqarfinnut tullernut siaruaassimasoq naak ikuallattoqartillugu init tulliit ikuallassinnaanngitsutut oqaatigineqartaraluartut.
  Nalunaaqquttap akunnerini marlunni qatserisartut inuillu pisinnaasut tamarmik ikuallattumut sorsoreerlutik kiisami inneq killilersorsinnaanngorpaat. Innermi siaruaakkiartorunnaarpoq.   Jaaku inuppassuit akornannut qinilerami takulerpai napparsimmaviup biilii uninngasut, inuillu qatserisartunik ilaqarlutik akiarlutik biilinut eqqussiartortut. Apersuutigigamigit tusarpaa aataq ernutsi aapparalugu ikuallagussaasimasut sinnikui napparsimmavimmut ingerlanneqarniartunngooq.
  Jaaku taama tusarami assut attortippoq, ilami sapiissuseerutingajavippoq. Nammineq aalisartuuvoq. Nuliani, panni ernilu kisimiittut qimattariaqartarsimavai, aammalu eqqaavaa nulii ullaaralaannguakkut meeqqatik suli sinittut qimaannarlugit suliartortartoq. Meeqqat - inuusuttuaqqat - kisimiillutik suli sinittut ikuallattoqaraluarpat malugilertornavianngilaat, taamalu ikuallagussaaginnarsinnaallutik.
  Aa, soormitaava qaluiarluni nikallorluni uniinnaleraluarami uninniinnarniavissimanngilaa? Ilaqutariinni nammineq ittuuvoq, taamaakkamilu ilagisannguami inuunerannut akisussaavoq. Ilaanni avataaniitilluni nalunaarfigineqassanerpa illua ikuallassimasoq ilagisanngui tamarmik ilanngullutik? Taama kalerrinneqaruni qanoq iliussanerluni nalulluinnarpaa. Aningaasat atugarissaarnerlu suuppat? Asasanut naleqqiunneqarsinnaanngillat. Asanerpaasat annaagaanni suut tamarmik annaaneqassapput, uteqqinngisaannassapppullu, aningaasalli kingumut takkuteqqittuartuupput naak ilaanni tammartaraluarlutik.

----

Jaakukkut illuminnut isersimaleramik nipaassukaarput. Pisut alianartut attortinnartullu takusaat nippussimapput imaannaq piigassaajunnaarlutik.
  Ullaakkorsiornerat kingusippoq, ullorlu taanna arfininngornerummat tamarmik sulinngillat.
  "Ikuallagussaasut nallinnaqaat. Qanoq ilaqutaalluni taama naammattuugaqarluni ajortigaa", Eleonora anersaaruluppoq.
  "Uangattaaq tamanna eqqarsaatigaara", Jaaku oqalulerpoq nangillunilu: "Allaammi eqqarsangajaleraluarpunga immaqa aalisarunnaaginnaruma pitsaanerussagaluartoq."
  "Suna pillugu?"
  "Peqanngitsunga illorput ikuallakkaluarpat, immaqalu ilissi arlarsi ikuallagussaagaluarpat, tamatuma kingunissaa eqqarsaatigineq artorpara, uangami ittuugama ilissinnut akisussaavunga."
  "Pisartut assigiinngitsut assigiinngitsorpassuarnik pissuteqarlutik pisarput. Ilarpassui inuit namminneq pilersitarinngisaasigut pisarput, aammali ilaat inuit namminneq pilersitarisarpaat."
  "Qanoq ilillugit?", Jaaku nangaalluni oqarpoq.
  "Qanoq ilillugit?" Eleonorap uimi apeqqutaa eqqumiigisutut nangiinnarpaa ilalluguli: "Soorunami inuit ilarpassui mianersortuinnaanngillat. Ikuallattoornerit ilarpassui mianersuaalliornikkut pisarput, taamalu suunngitsunnguatut ittut ajunaaruterujussuanngortarput."
  "Paasilluanngilakkit suunngitsunnguatut ittut ajunaaruterujussuanngortartut oqaatigigakkit. Suunuku eqqarsaatigaagit?"
  "Eqqarsaatigaakka, soorlu ikitsisikunnguaq suli qaminnagu natermut natersualimmut nakkartikkaanni ilaanni iluanaarluni qamiinnartarpoq, ilaannili aamma taannannguaq pissutaalluni ikuallannerujussuit pilersinnaasarput."
  Eleonora nipangerpoq, nipangersimalertorlunili nangeqqippoq: "Imigassaq inuppassuit atortuarpaat tamanna pissusissamisoortutut isigisaramikku. Inuk imersimaaleraangami pujortarusunnerulersarpoq, nalliuttorsiorneqarsimappallu naneruutit suli qaminngitsut supillugit innalernermi qamiinnarneqarsinnaasarput. Tamakku ilaat naneruuserfinnik qisuusunik naneruuserfittaqartarput, aammalu inuppassuaqartarpoq unnuakkut oqorutinii-tillutik pujortartartunik. Pujortartup sinilersoorluni sikaritsi suli qaminnagu oqorutinut nakkaaginnarsinnaavaa, oqorutillu ikuallajaqaat."
  "Aamma meeqqat kisimiitut ikitsisinik ikittaatinilluunniit pinguarsinnaapput, pequtillu igalaalluunniit saagui taamaalillutik ikuallatsinneqarsinnaapput."
  "Aali aamma uagut meeqqat kisimiittut qimattarivut tamatuma qanoq kinguneqarsinnaanera eqqarsaatiginngilluinnarlugu, festeriarluta suliartorlutaluunniit." Jaakup nuliami oqaasii ilavai.
  "Iluanaarluta maanamut tamakkorpassuit ungaqqutaartuarsimavavut, isumaqarpungalu maanna isumakulunnginnerulluta inuusariaqalersugut, meeqqammi utoqqalaarsuanngorput, namminerlu eqqarsarsinnaanngorput."
  "Aammalu pujortarnatik", Jaakup nuliami oqaasii tulluusimaarluni uiguvai.
  Nipaallisimatsiarput, silaannarlu avatangiisiat oqinnerulersutut ilivoq, soorlumi oqimaatsortai ataatsimut katersorneqartut eqqaavimmullu iginneqarlutik.
  "Juulut!" Jaaku oqariataarpoq.
  "Sooq?", ernera tukumaallappoq.
  "Qalut talittarfimmut qaqillugit iluarsaatassaapput, immaqalu kiffarisama suliaralugit aallartereerpaat. Sulinerini ikiulaarsinnaagaluarukkit assut ajunngissagaluarpoq, aqagumi naalagiareeruma aallartariaqassagama piareerluinnarsimasut aallarukkusukkaluaqaakka."
  "Aap, ataata! Ilaanarujussuaq!"
  "Qujanaq ullaakkorsiutinut!", Juulut nikuikkami perorsarsimarpalaarluni sikisaalaariarluni anivoq.
  Ilaat nikinngikkallarput. Margrethe ileqqorilikkaminik nipaappoq, angajoqqaamilu kiinaat toqqarlugit qiviarneq ajorpai.
  Eleonorap paasivaa piffissaq maanna nalliuttoq. Uimi isigi-gaani qiviaramiuk sikisalaarpoq aallarteqqullugulu panimmi tungaanut isimmigarlugu. Taava querasaarpoq nipaakkallarlunili, erniinnarlu querasaaqqippoq, tassalu aallartinnialersoq nalunarunnaarpoq.
  "Margrethe, oqaloqatigilaarsinnaavatsigit?", Eleonora panni qiviarlugu oqarpoq.
  Margrethe tukummaallappoq, siornatigummi taama pingaartorsiorpalutsigisumik oqarfigineqarneq ajorpoq.
  "Ilaanarujussuaq! Sumiguna?"
  "Ataatallu maluginiartalerparput ulluni kingullerni qangatut nuannartigiunnaartutit."
  Margrethe nakappoq, kiinaalu aappillikujuppoq. Kiaguusalerpoq, akinngilarli.
  Ini nipaallilluinnarpoq.
  "Anaanat ilumoorpoq", Jaaku aallartippoq oqaasissanili qanoq ilaqqissanerlugit nalulersutut nipangerallarluni, erniinnarli nangeqqippoq: "Siornatigut qiimalluinnartuuvutit nuannaartuaannarlutillu. Maannakkulli allanngorputit. Taaqqungasunngorputit, oqaaseqarpiarunnaarputillu."
  Margrethe suli nakanganerulerpoq, ilami qullililaalersutut isikkoqarpoq, pinngitsuusaartutullu eqeqquminik isimi saavi tagiartulaarpai.
  "Oqaasissaqaruit oqalunniarit, taava artorsaatitit qanorluunniit ilillugit aaqqinniarsarisinnaavagut", Eleonora oqaluppoq.
  Margrethe suli nakanganerulerpoq, timaa sajulerpoq, erloqinavissumillu manittulerpoq.
  Jaakukkut nulianilu nikuipallapput, panimmillu sanerpiaanut illugiillutik ingipput, paffiisigullu tiguvaat.
  Margrethe sivisuumik manittorpoq, taamaallunimi kiisa eqqissiartulerpoq.
  "Artorsaatitit oqaatiginiakkit. Allanik tusaaneqanngilagut. Ataatallu kisimiippugut"; Eleonora apersorpoq.
  Margrethe oqaaseqanngittuarpoq.
  "Naartulerpit?" Eleonora maniguuteqaluni apersuisunngorpoq.
  Margrethe isini qullinik ulikkaartut qiviumeriaraluarpoq, erniinnarli nakaqqippoq, niaqqunilu issuttulaarpaa naaggaartoq nalunarani.
  "Nappaatipalaaqalerpit?"
  Margrethep niaqqi issuttulaaqqippaa.
  "Ajuallatsinneqarpit?"
  Margrethe akinngilaq niaqqilu issuttulaartaraluarlugu allanngortinnagu. Kisianni qiasorujussuanngorpoq, manittungaaleramilu soorlumi timaa tamarmi qartorassasoq.
  Eleonorakkut uinilu imminnut qiviarput, isaalu naapipput, paaseqatigiittutullu niaqqutik sikisalaartippaat oqarniartutut: "Tassami ajuallatsinneqarsimavoq."
  Jaakukkut oqaqqinngillat. Panimmik eqqissiiminissaa utaqqiinnarpaat, sivitsunngitsorlumi eqqissiartulersutut ilivoq, naggataatigullu nipaaruppoq.
  "Oqaasissaqaruit oqalunniarit! Nikallunganinnut suna pissutaasoq isertuunnagu oqaatiginiaruk! Oqaloqatigiilluta paase-qatigiinnitsigut pitsanngortinniaraluassavarput", Eleonora maniguivoq.
  Margrethe akeqqinngilaq.
  "Paninnguarput! Nuannaartuaannaravit nuannaanngitsutit isigineq saperpatsigit. Nuannaaruit ataatat anaanallu aamma nuannaassapput, nuannaarunnaaruillu aamma nuannaarunnaassapput", Jaaku oqalulertorpoq.
  Nipaallisimammersorlutik malugaat Margrethe kiisami oqalunnialersoq, nipaarutivillutillu naalarnilerput.
  "Issaruna .....", Margrethe taama oqaraluarlunilu kingumut qiasunngulerpoq, oqaatsinilu ilaqqinngitsoorpai.
  Eqqissiimimmat Eleonorap kingumut apeqqippaa: "Sooq, issaruna?"
  "Issaruna atuartut festermata .....", Margrethe nipangerallarpoq, nipangersimatsiarluni nangeqqippoq: "Jørginep oqarfigigaminga: "Illit peroorpallaaqaatit, peruussallutilli pissutissaqanngilatit. Asuliuna takumatsiutaannaasutit. Angajoqqaaqanngilatit ...."
  Margrethe taama oqarlunilu ingerlaqqinneq sapilerpoq, qiaqqilerporlu.
  Jaakukkut nulianilu imminnut qiviarput. Assut uissuummisimarpasipput, tassami arlaannaataluunniit tamanna tusassallugu ilimagisimanngilaat.
  Taava Margrethe massippoq, kiinnaminillu qiannisumik Jaaku Eleonoralu nikittaallugit aperiniartutut qiviaqattaarpai.
  "Jørgine ilumoorpa?  Ilissi anaanaginasilu ataatiginngilassi?"
  Eleonorakkut akinngillat. Nakapput. Oqariarnissartik artulerpaat.
  "Juulut aninnguarinngilara? Qaa, ilumoortoq oqaatiginiarsiuk!"
  Ini nipaarulluinnarpoq. Jaakup Eleonoralluunniit ilumoortoq oqaatigissallugu ersigilerpaat. Ataaserli niaquini kaavittuartoq unaaavoq: "Soormitaava mikigallarmalli kinarpiaassusianik oqaluttuutereersimanngilarput, uffami qaquguluunniit tamanna tusanngitsoornavianngikkaa."
  Tassami taamaaliorusuttarsimagaluarput, kisianni arlaannaataluunniit tamanna pisariaqartutut isigisimanngilaa, tassami Margrethe qitornarsiatut pinnagu qitornavimmittut isigaat.
  "Ilaa, ataataqarnangalu anaanaqanngilanga?" Margrethe nallinnarsivilluni nipaa ipilersumut eqqaanarnerulluni aperaaq.
  "Ataataqarlutillu anaanaqarputit. Uagut ilinnut angajoqqaajuvugut", Eleonora attortissimarpalulluni nipeqanngingajattumik oqaluppoq.
  "Paninnguaraatsigit, tamanna nalunngilat! Ilinnut angajoqqaajuvugut", Jaaku ittoqiusaarpoq.
  Kisianni akissutit taakku soorlu Margrethep naammaginngikkai.
  Taava Eleonora saaffigaa toqqarlugulu isinik qinorpaluttunik aperalugu:
  "Ilumut illit anaanavigaakkit?"
  Taava Margrethe nakappoq, nakangalertorlunilu Jaaku toqqarlugu qiviarpaa aperalugulu:
  "Ilumut ataatavigaakkit?"
  Margrethe akineqanngilaq. Aperisai tamarmik nakassimapput, oqaasissartillu ilumoortoq oqaatigissallugu sapiissuseqanngillat.
  "Maanna paasilerpara taamani Jørgine ilumoortumik oqarsimasoq, tassami salloqittagaasimavunga. Uanga ataataqarna-     ngalu anaanaqarsimanngilanga."
  Margrethe taama oqarlunilu nerriviup qaanut paluvoq, qissaserporlu.
  Jaakukkut allatut sapilerput, kisianni ilumoortoq oqaatigiinnarlugu. Taamaaliortariaqarput ilumoortoq siornatigut naatsorsuutigisimanngisartik maanna nuiniartoq akornuseriarsinnaanagu malugigamikku. Isertuunniaraluarunikku iluaqutaanngilaq. Inuttaata nammineq arnamit sorraatsumit oqarfigineqarnermigut pasitsaatereersimavaa ilumut Jaakukkut paniviginngikkaanni.
  Eleonora paatsiveerulluinnarsimasutut isikkoqarpoq. Eqqarsaraluarpoq kina taamatut oqarsimasoq Jørginemut apeqqutiginiarlugu suna tamatumunnga patsisaasimanersoq, sapilerporli. Aamma taamaalioraluarpat iluaqutaanavianngilaq. Ilumoortoq oqaatigineqareerpoq, tamannalu erseqqissaannartariaqarpoq.
  Jaakup nuliani isimmippaa ilumoortoq oqaatigeqqullugu, taamatuttaaq Eleonora uiminut taamaalioraluarpoq.
  Sumik oqartoqanngilertorpoq, silaannarlu avatangiisoq oqi-maallingaarami anersaarunnissaaluunniit oqimaappallaalersimammat Jaakukkut anersaarnissaminnut ilummut najuusserpallattarneri tusarsaalerput.
  Taamani  pisimasoq alianartoq tassanngaannaq Jaakukkut isaasa saannut uisorernertut sukkatigaluni takkuppoq, atisaajalerporlu alianaatini Eleonorakkunnut tullinngorlugit, taakkulu taamani pisimasoq ukiut ingerlanerini allanik atisalersorluni ilisarnarpiarunnaarsimagaluartoq kingumut pissusiviatut takusinnaaleqqippaat.


8.

Taava Eleonora querasaajutigaluni oqaluttuarluni aallartippoq:
  "Taamani tamatuma naligaa. Ukiaavoq. Qaqqat apisimapput, naasullu kajortilersimapput. Nunaqarfinnguatsinni Anoraatsumi eqqissisimaarpugut, nerisassaaleqinngeqaagullu.
  Unnuit ilaanni anaanat - anaanaviit Narsartalimmiu Maalat juumooq - iserpoq ataataviit Ove ilagalugu. Maalat oqaluttuarpoq Nuummut ningiunut kursuseriaqquneqarsimalluni, immaqalugooq tamatuma kingornatigut Danmarkimut nangeqqikkiartussalluni. Aammagooq Ove inoroorsaarneqarpoq taqqavani tamatuma nalaatigut umiarsuaaqqat naalagassaannut atuarniartunut piumaguni peqataajartoqqullugu.
  Taamani mikisunnguuvutit. Suliluunniit ukioqanngilatit.
  Tamanna oqallisigaarput. Eqqartorparput nunannguarput Ano-raatsoq qularnanngitsumik ukiut ingerlanerini najornissaa ajornarsiartulerumaartoq, immaqalu aappariinnut taakkununnga pitsaanerpaassasoq neqeroorfigineqarnertik ilassiinnassagaluarpassuk, taamalu aningaasarsiornikkut siunissarinnerulerlutik kursusit taakku kingornatigut inuulersinnaalissallutik.
  Kisianni angajoqqaavit illit naalungiarsunnguusutit qimakkumanngilaatsit, aappaatigulli tamarmik kursusilissagaluarunik atuarnermik nalaanni sumiitittassanerlutit annilaanngatigaat. Taama oqaloqatigeerujoortilluta isumaqatigiippugut taakku kursusernerini illit uatsinni najugaqassasutit, tikikkunillu kingumut tigoqqiinnarumaaraatsit."
  Eleonora nipangerpoq. Oqalunneq sapilerpoq. Eqqaajortuligaasa toqqusassivaat, ipitilerpaallu. Nikuippoq. Tunuppoq, igalaallu saannut qeqqippoq qullini kuulersut ilaminut isertorniaraluarlugit.
  Margrethe uissuummerpaseqaaq. Ilani nikittaallugit isigisarpai, oqaaseqanngilarli.
  Jaaku pisussanngortutut imminut misigivoq, nulianimi sapilerpat nammineq angutitut sassartussaavoq takkorliuttussaallunilu.
  "Uatsinniileravit assut nuannaarutigaatsigit. Pingaartumik aninnguarpit Juulup assorsuaq nuannaarutigaatit. Ullorsuaq qimanneq ajorpaatit. Sinileraangavit aatsaat qimattarpaatit."
  "Unnukkut innaraangatta Juulut ungallinngortillugu illit tutittarpatsigit, ilami angajoqqaatit tikeqqajaarpalulermata oqaloqatigiittarpugut qimagukkuit qanoq maqaasitigiumaarlutit. Uatsinnulli tuppallersartarpugut illuvut qaneqimmata, ataatallu uanga qatanngutigigakku ullut tamaasa pulaartittarumaarlutit, ilami aamma aninnguarpit maqaasivallaassaqimmatit."
  Jaaku nipangerpoq, nalunanngilarlu ingerlaqqinneq sapilersoq.
  Taamaannerani Eleonora uteqqippoq eqqissisimalluni, issiavimmullu ingeqqippoq, oqalulerporlu:
  "Ullut taakku ilinnik tigumminniffivut tassunga killeqanngillat.
  Ullut ilaanni radio tusarnaarlugu ....", Eleonora kingumut qiasunngulerpoq. Oqalunneq sapilerpoq, sikillunilu sivisulaartumik imminut eqqissisalertorluni nangeqqippoq:
  "Ullut ilaanni radio tusarnaarlugu tusarparput oqaluttoq oqarpallattoq: "Helikopteri Kangerlussuarmit Narsartalimmut ingerlasoq sivisuumik radiukkut atassuteqarfigineqarsinnaanngilaq. Annilaanngatigineqarpoq motoriminik unittoorluni maangaannaq nunnissimasoralugu. Helikopteri alla inuillu pisuinnaat ujarleriartorlutik aallakaapput. Helikopteri 20-t eqqaanni ilaasoqarpoq."
  "Maqaasisanut taakkununnga pasitsaassisoqaraluaruni Kangerlussuup radioqarfianut piaarnerpaamik nalunaaqquneqarput."
  "Annilaarnermit aalariarneq sapilerpugut. Ilimagaavummi anaanakkutit helikopterimut tassunga tamarmik ilaassasut. Silammut qiviarpugut. Pujungaarami unatsiannguaq kisimi ersippoq.
  Taamani innareersimavutit. Qanoq pisoqarsimassappat nalligiummernermit erniinnaq sinittarfimmukarpugut. Iserfigaatsigit Juulullu eqqillusi sinilersimasusi, eqqissisimaqaasilu. Nipaalluta qulangersimasinnarlusi ersakkut kunissoraluaratsigit itinngilatilluunniit.
  Qimallutit inimut iseratta oqaloqatigiippugut. Oqaloqatigiitsilluta aalajangerpugut qanoq pisoqarsimassagaluarpat qitornavitsitut allisarniarlutit.
  Ullut pingasut tamatuma kingornatigut iluamik sininngilagut, apersuinitsigullumi paasivarput anaanakkutit helikopterimut tassungarpiaq ilaallutik aallarsimasut. Aatsaat tamatuma kingornatigut ullut pingasut qaangiutereersut kalerrinneqarpugut helikopteri maqaasineqartoq qaqqamut aporluni nakkarsimasoq, ilaasullu timmisartullu inuttai tamarmik ajunaarsimasut."
  Eleonora nakappoq, isinilu kakkissarfimminik tagiartorpai.
  Taava masseqqippoq, isinilu qiannisut soqutiginagit oqaatigiumasani nangeqqippai:
  "Ullormit taassumannga aallarnerluta paninnguarilerpatsigit. Tamanna naalakkersuisutigut suliarineqarami akuerineqarpoq. Tassalu taamanermit panigilerpatsigit, Juulullu aninnguaraat."
  Taava tamarmik nakapput, sivisulaartumillu oqartoqanngillat.
  "Maanna paasivat taamani qanoq pisoqarsimasoq", Jaaku oqalu-lerpoq, nangipporlu: "Tassalu illit panigaatsigit! Ataataqarlutillu anaanaqarputit!"

----

Tassanngaannaq anoraasuaq tikiuppallappoq. Silammullu qiviaramik takuaat suut oqitsut silaannarmut qangattakaallutik persorineqalersimasut.
  "Saqqarsarnileqaaq!"
  Jaaku taama oqaatigaluni nikuippoq. Qaatiguulerpoq, nasarlunilu anivoq rejerniunni sissiukkami taleqqasoq aaqqikkiartorlugu.


9.

Inuusuttuaqqanut ullut nalliuttut oqitsuinnaanngeqaat. Suut tamarmik igamut ataatsimullusooq issorarsimasutut ipput, sulilu nutaat nalliussortuarput ataatsimullusooq qaleriiaaginnarneqarlutik. Isigisat, tusaasat, atortut, peqatigiiffiit, klubbet, filmit fjernsynit allarpassuillu inuusuttunngulersunut paatsuunganarlutillu eqqarsaatigeqqaarnagit pullavigeqqajaanarput.
  Margrethep ukiut ullullu taamaalisut nalaappai. Unnukkut - ullukkullumi - igalaakkut silammut isigileraangami inuusuttuaraqaterpassuani saqissattut kammalaatitillu eqisimaaraat isiginnaartarpai. Isumaliortarpoq, taama inuuneqarluni qularnanngilaq nuannersorujussuussasoq.
  Tamannaannaanngilaq. Fjernsynimi isiginnaartarpai amerlanerpaat asasut, ilaannimi allaat aappillissutigisartakkaminik takusaqartarpoq. Tamakku eqqarsaatigisarpai. Nammineq aamma taamatut inuuneqarsinnaagaluarpoq, taamali inuuneqarnissaq ullumikkut ullut nalliuttut inooqatigiinnerullu peqqissumik ingerlaannarnissaanut ineriartornissaanullu naleqquttuunerpa? Imminut aperisarpoq.
  Margrethe ikinnguteqartariaqarnerminik malugisimasaqariartorpoq. Ikinngutissat amigaatiginngilai, ikinngutissarli torersoq, imminut naleqquttoq amigaatigaa.

----

"Margrethe, illit unnugu klubbemukarnianngilatit?", atuaqataasa ilaat Kirsten atuarfiup silataani issiaviliami issialerlutik aperaaq, eqqaallu inoqanngilaq.
  "Klubbemiinneq ajorpunga."
  "Sooruna? Nuannersorujussuusarpoq."
  "Tassani susarassi?"
  "Assigiinngitsorpassuarnik aliikkusersuuteqartarpugut, aamma ilaanneeeriarluta qittattarpugut. Kammalaativut qiteqatigalugit assut nuannertarpoq."
  "Kikkut kammalaatisi?"
  "Soorunami angutit kammavut."
  "Uanga angummik kammaqanngilanga."
  "Taavami kammassarsiorniarit!"
  "Qanoq ilillunga?"
  "Nalunngilara angutit paggatiinnaraluaraatsit, illilli akuersaanngiinnarpatit. Kusanaqigavit angajoqqaarissaaravillu innimigiinnarpaatsit, immaqami aamma illit angutinut ilassiorneq ajoravit."
  "Tassami angutit qanoq iliussallugit naluakka, susarnersullu ilisimanngilakka."
  "Aa, nuannersorujussuusarput."
  "Susarassi?" Kirsten sungiusimanarilerlugu toqqavillugu aperaa.
  Kirsten akinngilaq, qungujoqqajaallunili silaannarmut nakkussilertorpoq, eqqartillu qineqqissaariarlugu inoqanngitsoq paasillugu nangippoq:
  "Qitileraangatta angutaativut illunnaarisarpavut. Mitsimaaleraangatta suut tamaasa tutsillugit assut nuannertarpoq, aammami kunissuuterujuttarpugut."
  "Uanga taamaaliorneq kanngugaara. Qanoq inuit isigisut kunissilluni kanngunartigaa."
  "Aatsaat tassa nuannersoq! Takussagaluarpat! Oqarniarpunga: Misigissagaluarpat, soorlumi tassa sumut oqortuinnarmut ikkukkiartuinnarluni, eqqami inoqarmat puiorlugu, kisimi inuusorilerluni. Suli nuannernerusarpoq ...." Kirsten nipangerpoq, illariaqattaarporlu.
  "Suna nuannernerusarpa?"
  Kirstenip eqqartik qineqqikkallarpaa eqqaallumi inoqanngilaq.
  "Imaattu, imaattorluni. Qitereerluni imaattorluni", Kirsten illariaqattaaqqippoq, nangillunilu: "Qitereerluni angerlarluni atisaarulluni imaattorluni ... asalaarluni."
  "Uanga taamaaliorsinnaanngilanga, aamma anaanakkut taamaali-oqqunavianngilaannga."
  "Uumangaa, iluartuusaarunnaarniarit! 18-nik ukioqangajalerputit, anaanakkut oqaasissaqarfigiunnaalereerpaatsit."
  "Taamaakkaluarpalluunniit uanga taamaaliorneq kanngugaara."
  "Suna kanngunarami? Imaluunniit sunaana qunugaajuk?"
  "Angutaatit pooqartaqqusinnaavat. Nioqqutissarsuupput, imaluunniit nakorsamut naartunaveersaatinik qinuinnarsinnaavutit. Nappaatipalaaqalernissaq annilaanganaateqanngilaq. Qanoq nuffasernerinnartut ittoq. Taama qaangiutiatigaaq. Aammami naartuleraanni nakorsiaannartariaqarpoq naartorlu peersillugu. Uanga 15-nik ukioqalerlungalu naartulerama nakorsamut peersikkakku, sunamita ajorpa!" Kirsten nipangerpoq.
  Biilerpaluk tutsiuppoq, atuarfiullu kiffaa biilerluni takkuppoq.
  "Uanga anaanakkut erinitsaatilissavaannga. Angerlalerpunga"; Margrethe taama oqarlunilu angerlarluni aallarpoq.

----

Oqaatsinuku tupinnartut. Inummit anigunik inummut toqqarlugu saaffimminnut nipputtarput imaannaq peerneqarsinnaajunnaarlutik, soorlumi tassa naasupiluit naatsiiassartaat sumut ilimanaateqanngitsumut tuffissarsiortartut sorlanipallattarlutillu. Naasoq ajunngitsoq ineriartortoq sorlaatigut atassuteqarfigilersarpaat inuussutissaanik arsaartulerlugu  naanerluttunngorlugu kusanarunnaarsillugulu.
  Margrethe angerlarsimalerluni allanik sammisaqarniaraluarmat Kirstenip klubbemiittarnerminnik tamatumalu kingornatigut qanoq pisarnerminnik oqaluttuai soorlu nipputtut. Puiorniaraluarpai, eqqaaqqajaajuarlugilli takorloortuaannarpai.
  Suliassani ineramigit ileqqumisut ilinniagassani tiguai ilinnialerlugillu, kisianni qangatut iliunngilaq. Siornatigut ilinnialeraangat atuagai soorlumi nammineerlutik inuttaqalersartut, namminerlu akornannut pisartoq ingerlaqatigilerlugillu. Taamaattumik ilinniagassani erniinnaq ilikkartarpai. - Maannali ilinniagassani atuaraluaramigit soorlumi sumik iseriattumik qallerneqarsimasut, taakkualu tungaasigut isigisorilersarpai klubbemi Kirstenikkut qitittut, attuutivillutik kunissuuttut, ilami suli qitittut soraanngitsulluunniit ilaat tammarartut. Isigisorilerpai Kirstenikkut Aalipalu anilersut assut asarpasillutik, eqillutik angerlalersut, namminerli kisimiilluni angerlalerluni soqutigineqarnani avaanngusullunilu.

----

Inuk inerikkiartuleraangat aamma pinngortitaassutsip piumasaa ilanngulluni ineriartoqataalersarpoq. "Kinguaassisarlusi amerliartoritsi!"-p tunulequtaa ersarissiartulersarpoq ersinngitsumik malunnanngitsumillu, taamaattorli qerlartoruulluni, soorlumi tassa qattaq imermik arriitsumik immerneqarusaartoq ulikkaariartorluni naggataatigullu utsersulerluni.
  Margrethep timaa inerikkiartortillugu aamma tamanna malunniukkiartorpoq. Taamaattoq Margrethep nammineq ilisimanngilaa, taamaakkaluartorli sunaanersoq takkukkiartorusaartoq malugisi-mavaa: Sumik misilittagaqarusulerneq, pinngortitap qalipaatiginnerusumik takkukkiartornera, nipilersuutit tusarnersiartuinnarneri, siornatigut nipikitsumik atorneqartarnerisa naammakkunnaariartuinnalerneri, maannalu nipituumik suna tamaat nippaallugu tusarnaarusuttalerneq. Suut nutaat alutornarsiartorneri, timmissat qarlornerisa tusarnersiartorneri, aasaler-nermi imarsuarmi qillariinnarmi sikunnguit ilulissallu tarrarsorneri sinnattugaannartut isikkoqalerlutik ... Taava sumuunersumut siunersissaanngitsumut angerlarsiusaalersarpoq, naammagisaarukkiartuinnalerluni, ilami allaat inuunerup pilluarnarnerungaartup isertortortai nassaariumagaluarlugit, sapilerlugilli, amigaateqarnermit anersaaruloqqajaalerluni, qasulerluni, ilami ilaanni allaat inoorusukkunnaarluni.
  Tamatuma timip inerikkiartornerata nassatarisartagaata aamma Margrethe aqqusaarpaa. Suunersorlu sumillu tunngaveqarlunilu aallaaveqarnersoq ilisimanngiinnarpaa. Ataaserli ilisimasaa tassa angajoqqaami imminerminut piumasaat: "Ima imalu pissuutit! Aneerpallaassanngilatit! Nalunaaqqutaq imaalerpat angerlassuutit! Suliassatit eqqaamaniakkit! Imaaliussanngilatit! ... Imaaliussanngilatit!..." Allarpassuillu. Soorlumi tassa anaanakkui naqisimanninniartartut, taamaaliortarnerallu isertuussinermik tunuleqartoq Margrethemut ilisima-leqquneqanngitsunik.
  Tassami angajoqqaami imminerminut piumasaat aamma illuatigut tusaanngitsuusaarsinnaannagit nalunngilai, pinngitsoornagillu naalattussaallugit malugisimajuarpai, naammassiuartarpaalumi! Aappaatigulli sunaanersoq aamma takkunniartalersoq erloqigiartorpaa. Taamaattumik qiimaniaraluarluni allanngoriartupallattarnerulerpoq. Ilaanni qangatut timmiaaqqatut qiimatigiguni erniinnaq qiimaannerulersarpoq, taaqqungalerluni, ukeqqajaalluni eqqarsaatissarsiorlunilu.

----

Ullut ilaanni allakkat mikisut eqqupput. Margrethemut qaatiguuliorneqarsimapput.
  Ammaramigit assut uisaallappoq. Kirstenip allagarai. Allassimavoq sapaammut nukki kuisinniarmat anaanakkui katersortarfimmi qaaqqusiniartut pisinnaagunilu saqisuusinnaannginnersoq aperisimagaa, namminerooq aamma saqisuuniarpoq.
  Margrethe siornatigut inuppassuarnut festertunut ilaasimanngilaq. Nalornisoorpoq aggissanerluni naaggaassanerluniluunniit. Namminerli kisimiilluni aalajangiinissamut angisuumut, soorlu maannakkutut ittumut, suli aalajangiisarsimanngilaq. Sumik pisoqalaarnialersoq akulerutilaarusukkaangami anaanakkuni apereqqaarallartarpai, taakkulu peqqusaat allatut ajornartumik malittariaqartarpaa naak ilaanni nammineq eqqarsaamminut akerliugaluarpalluunniit.
  Taamaattorli allakkat atuareernerisigut assut pissangalerluni malugisimavoq. Aatsaammi festimut taama annertutigisumut ilaasussanngorpoq. Oqarpalli anaanakkui qanormitaava oqassappat? Aamma ilaaqqussannginnerlugu? Namminerli assut ilaarusukkaluarpoq, ilami inuit festersimasut oqaluttuartarneri qanoq pisoqartarsimaneranik tusagaqarfigisarpai, festimilu taama annertutigisumi qanormitaava pisoqassava?
  Taava eqqaavaa aasaq anaanani nalliummat inualunnguit imminerminni festertut qanoq nuannaartigisut. Taamani erinarsuutaasa ilaat puiuikkiussimasani kingorna uteqattaartarpai, taallalli tassani atorneqartut ilaasa qanoq isumaqarneri (paasisariaqarneri) eqqarsaatigisarniaraluarlugit paasisinnaanngilai, soorlu una:
"... nuannataartitsisut kapillugit."
  Sooq inuit taama qujasuitsigissappat? Nuannataartitsisitik sukkut kapissavaat? Kapineqarneq taama annernartartigisoq. - Tassamiuna aasap ilaa aninnguata piniarnagu meqqummik saneqqutilersoq taliatigut kapisooraa, sunaaffa sukkinnini peerniarlugu meqqummik tigumiaqartoq nalullugu qanillisoorsimagamiuk.
  Taamani ataatakkuni nuannaartitsimmata kapineqarsimanersut eqqaamanngilai paasisimanagillu, tassami festerneq suli soraanngitsoq nammineq innarsimagami.
  Maannali akuerineqassaguni festerneq tamaat najuuffigisussanngussavaa. Arajutsinaveersaartariaqarpai "nuannaartitsisut" sukkut kapineqassanersut takuniarlugit, tamannalu aamma nammineq ilikkartariaqarpaa qaqugu inersimasunngorluni qaaqqusilluni nuannaartitsisaleruni pinngitsoorani, taallami oqaatigi-neqartutut, kapineqartartussanngussaaq, tamannalumi pisinnagu qaatuutereersimasariaqarpaa.
  Unnukkut nerereeramik anaanani allagarsiaminik oqaluttuuppaa.
  "Naak, takoriassagikka!", anaanaa piumasaqarpoq.
  Margrethep allagarsiani iniminiittut aariarlugit takutippai.
  Anaanaata atuaqattaarpai, paasilluannguatsiaqaalumi, kisianni eqqarsarpalulluni silaannarmut ukilertorpoq.
  Margrethe pissangasupilussuanngorpoq.
  Aa, anaanaa qanortoruna akuersiniarli! Ilami inuuleramili aatsaat taama ilaarusutsigigaluarpoq. Taamaakkaluarlunili aamma anaanami piumasaa malittariaqassallugu nalunngilaa.
  Jaaku aasiit aallarsimavoq, aninngualu ataataminut ilaalluni aamma aallaqataasimavoq, marluinnaallutillu angerlarsimapput.
  "Ataatat peqartinnagu akuerineq sapingajakkaluarpakkit. Aammami ajutooraluaruit uanga kisima pisuussutigisussanngussavara."
  Eleonora nipangerpoq. Nipangersimalermat Margrethe oqarusukkaluaqaaq: "Aamma sumik ajutuussagama? Qaa, ilaatilaannga!" Oqarnerli saperpoq, anaananimi ataqqilluinnarpaa.
  Pissanganermit erinitsaalluinnaraani kiisami anaana oqalunnialersoq paasivaa. Panni qiviarpaa, kiinaalu qungujulaartutut pissuseqarpoq.
  "Ajunngilaq, ilaasinnaavutit! Festertut soraarpata angerlapallaannarumaarputit."
  "Qujanaq!"
  Margrethe taama oqaatigaluni iniminut aallarami nuannaarnermit pissanganermillu soorlumi nunamut tunnganngitsorluunniit. "Tassami kiisami akuerineqarpunga", qungujuppoq, ilami naggataatigut qungujoqqiffissaarulluni imminut nipikitsuliuuppoq. Tassami festerneq taanna siullersaassaaq Margrethep ilaaffigisassaa, inuillu allarpassuit peqatigalugit nuannaarsarfissaa.
  "Aatsaat taama isikka atorluassavakka. Festertut qanoq pisartut paasissavakka. Imaallaat tullissaanut festertunut ilaaqqinnissannut qaatuussaqareerlunga, nalornisoorpallaarnanga akulersuussinnaanngussaanga", imminut nipikitsuliuuteqqippoq.


10.

Margrethep festimut ilaaqqaarniarnera soorunami nalinginnaasuunngilaq. Pikkusermat nalornisooruterpassuit takkussulerput. Iluanaarluni ippassaammalli nutsani aaqqissuuteqqissaarsimavai kipillugit kusassalaarlugillu. Taava uffarallarpoq, ineramilu atisalersornialerpoq.
  "Qanorittunik atisaqassaanga? Festertut qanorittunik atisa-qartarpammitaava?" Margrethe imminut aperaaq.
  Nalornisooriartuinnalerami arni ornippaa qanoq ittunik atisaqarumaarnissani apersuutigilerlugu.
  "Nalliuttorsiualaarnerit, soorlu inuuvissiornerit nalinginnaasut ulluinnarpasissunik atisaqarfigineqartarput, nalliuttorsiornerilli annertuut, soorlu qeqartoornerit, katiffissiortoornerit, inuillu ukiunik pingaartunik nalliisut, soorlu 60-65-70-75 il.il. ullorsiortut ataqqiumallugit ullorlu nalinginnaasuunngitsoq takutikkumallugu atisarissaartoqartarpoq. Angutit pissallit qaqortunik annoraaqartarput, allanilluunniit atisarissaarniartarput, arnalli takisuunik assuutinik atisaqartarput. Inuit atisarissaartut ulloq pingaartoq suli pingaartorsiornarnerulersittarpaat. Taama atisalersortarneq isumaqarpunga ajunngiginartuusoq, ileqqorlu taamaattoq attattariaqartoq."
  "Anaana, tassa takisuumik assuusisassaanga?"
  "Isumaqarpunga assuusisartariaqartutit. Aamma nalivit assuusisaartillutit takusimanngilaatsit."
  Margrethe nangaasoortutut ilivoq, oqarporli:
  "Anaana, inuit nutaat ullumikkut taamaattunik atisaqarneq ajorput."
  "Taavami tujuulussuaqarniarit koorpunillu qarleqarlutit."
  "Immaqami taamaattunik atisaqaruma itsarnisarpalaannginnerussaanga", Margrethe nangaasoorpoq.
  "Uangaaku isigineq sapertarikka - pingaartumik arnat - nalliuttorsiornerni angisuuni - soorlu katittoortuni - tujuu-lusssuaqarlutik ilaasut, tassagooq moderniorusunnermit. Paasi-sinnaanngilaat qaaqqusat akornanni taamaattunik atisaqarlutik takussunarluinnartaramik ullormillu ataqqinartumik iperterisuugamik."
  "Taavami assuusisarniarlanga!" Margrethe nangaalluni oqarpoq.
  "Oqarfigissavakkit ileqqut tamakku kusanartut itsarsuarmilli atorneqarmata, allaammi Jiisusip nalaani qaaqqusat ilaat assuummik katittorsiummik atisisimanngitsoq qaaqqusisumit anisinneqartariaqartoq oqaluttuarineqarpoq ullormik ataqqinartumik nikanarsaasuunera pillugu."
  Eleonora nipangerpoq. Nipangersimatsiarluni panni saaffigaa, oqaluffigilerpaalu:
  "Kirsten sianerfigeriaruk unnumut qanoq ittunik atisaqassanersoq apeqqutigalugu."
  Margrethep telefoni ornippaa, sianerporlu.
  "Kinaana, Kirsteniuna?"
  "Uangaana Margrethe. Unnummununa qanoq ittunik atisaqarnissara nalulerakku illit qanoq ittunik atisaqarniarnersutit paasiniarlutit sianerfigigikkit."
  "Aap, aap."
  "Assuusisaarniarputit?"
  "Aap, ajunngilaq."
  "Aamma uanga anaanama assuusisaaqqugaluarpaanga."
  "Tassami immaqa ajunnginnerussaaq. Taavami assuusisaarniarlanga!"
  "Aap, ajunngilaq ... Bai bai."
  Margrethep telefoni ilivaa, arnilu toqqarlugu qiviarpaa.
  "Kirsten assuusisarniarpa?"
  "Aap, taamaanniarpoq."
  Eleonora qiimmaallalluni nikuippoq, skaavillu ornippaa, mapperamiullu assuut kusanavissoq saqqummerpaa.
  "Oqattaariaruk, tulluarisupilussuussavat!"
  Margrethep assuut tiguaa. Qimerluulertorlugu tarrarsuut ornippaa, saanullu periarluni sakissaminut tutsillugu tarrarsuutikkut imminut qimerluulertorpoq.
  "Immaqami ajussanngilaq!"
  Margrethe taama oqariutigaluni assuut nassarlugu sinittarfimmut iserpoq, mululertutsiarlunilu assuut atisimallugu anillappoq qungujoqajaasuinnaalluni.
  Eleonorap sivisulaartumik qungujulaarluni panni nakkutilertorpaa.
  "Assorsuaq tulluaraat. Misigilerpunga inersimasorsuarmik paneqalerlunga", Eleonora tulluusimaarpoq.
  "Qanoq ilillunga katersortarfiliassaanga taamaattunik atisa-qarlunga", Margrethe nangaasoorpoq.
  "Taxanut sianerniarit!"
  Margrethe anilermat arnaata matumut qanivaa, oqarfigaalu:
  "Pikkorissaarniarna, sianisaarniarnalu!"
  "Aa, ajornavianngilaraasiit", Margrethep arni qungujulaqaluni akivaa.
  Taxat tikiupput, Margrethelu ikiartulerpoq.
  "Nuannaarluarniarna!" Eleonorap panni ikilermat aalateriffigaa.
  Margrethe katersortarfimmut isermat suli inuppassuaqanngilaq, tassami piareersagassat kingulliit isumannaarneqartariaqarput inuit isaalersinnagit, ulapputileruttorlutillumi biilit tikiuppallattalersut tusartalerpaat.
  "Tassami tikerarpaluttorsuanngorput", Margrethe Kirstenilu sanileriillutik siuleqqiutissat iluarsaallugit pissangarpaloqalutik imminnut nipikitsuliuupput, qungujorujuuppullu.
  Margrethe suliniaraluarpoq, alapernaaserlunili silammut qiviallaajuarpoq. Biilit tikerarput, aammalu inuit assuffattut pisuinnarlutik aggiasut takuai.
  Erniinnaq inersuup silataa inuppassuaqalerpoq. Margrethep inuit isaasut taamaasa ilisarisimavai, atisatilli ulluinnarsiutit nalliuttorsiutinik taarsersimariarmatigit amerlanerit ilisareqqarluinnarpai tupigalugillu sunaaffa inuit taakkorpiaat atisarissaarlutik taama kusanartigigaluarlutillu isikkoritsigigaluartut, ilami aalaasiinut allaat tupigai, soorlumi qanganit eqatalaarnerulersimasut.
  Piffissaq nallermat Kirsten Margrethelu viinninik tikilluaqqusissutinik tunioraalerput.
  Margrethe tunioraatilluni inuit qassinnguit nunaqqatiginngisani takuai. Allanit immikkuulaarlutik nikorfapput, atisa-rissaaqaallu.
  Margrethe taakku tungaannut ingerlavoq. Tikillugit tunioraleramigit allamiuusut malugai. Ilagaat angut kusanavissoq 30-t sinnilaarlugit ukioqarunartoq. Margrethep qiviatsiaannarlugu alapallappaa, soorlumi isigisaa tamarmi taartoortinneqartoq, sajulerninilu malugaa.
  Margrethe aatsaat siullerpaamik taama misigisaqarpoq. Siornatigut toqqaserlernermik inunnut tunngasumik nalaanneqanngisaannarsimavoq, soorlumi iluani sumik eqqumiilluinnartumik pisoqalersoq. Uummataa akulikitsuararsuarmik tillerpalulerpoq, ilami issanngusutut allaat malugisimasaqalerpoq, sinngortippallapporlu, niuilu nukillaangasutut ilipput.
  Malugaaq nangilluni ingerlaannarsinnaajunnaarluni, qujana-qaarli agguaaffigisai tamarmik pereersimammata. Allequttami tigummisaani imertarfeeqqat pingasut-sisamat kisimik amiakkuulersimapput.
  Tassanngaannaq suut tamarmik soqutiginaataarupput. Pisattat eqqaaniittut allanngunngillat, piviusorpalaarunnaarpulli. Inuit kiinaat ersarikkunnaarput. Tupinnarunnaarput, soqutaassuseeruppullu.
  Inuummarlernini nuannaarutiginngeqaa. Suna pillugu taamaali-nini ilisimaqqissaanngilaa. Ataaserli kisiat nalunngilaa: Inuk takusani, kiinaata pissusia isaasalu naapitsiarneri.
  Qaatussarluni inuit qimallugit igalaap inoqanngitsup saanu-karpoq, silammullu isigilerpoq. Isigisat taakkuugaluarput ullut tamaasa isigisartagai, minnerulersimasutulli ipput suussuseqarpiaratik tarrajummillu asserneqarsimallutik.
  "Skål, tikilluaritsi!"
  "Skål! Skål!"
  Margrethe soorlu aatsaat itilersoq malugilerlugu eqqamini uumassuseqartoqarmat, piviusunik, kinaassuseqartunik qanoq iliorsinnaassuseqartunillu.
  Usi, festerpummaakku!
  Sanimut qiviarami Kirsten suli ulapittoq takuaa. Igaffeeqqamiippoq, erruinnguatsiarporlu.
  "Taqqama, iserniaritsi! Nerrivimmi sumiiffissarsi nammineq nassaarisinnaavarsi. Atisi allassimapput", Kirstenip angutaa Ortu inussiarnisaarpoq.
  Inuit siulliunniunnatik, nangaasutulli pissuseqarlutik, nukinnguteqarnatik isaalerput. Nerriviit pingasunik teqeqquliusatut ilisserneqarsimasut naarisarpaat, ilaallu inissaminnik nassaartut issiaviit tunuini nikorfapput sanilissatillu suli qinerlersut aggeqqullugit aalateriffigisarlugit, ilaasa-lumi sanilissatik ilisarisimalluakkatik eqisimaarlugit ingissukkiartoraat.
  Sivitsutsiartoq kiisami tamarmik inissipput. Qinngorliupput ilaqutariit kuisittoortut, Kirstenip angajoqqaavi, Ortu Maliillu. Taakku eqqaanniipput ilaqutaasut qaninnerit, taakkununnga ilaallutik ilaqutariit kikkuunersut Margrethep paasisinnaanngisai. Qiviatsiaramigilli takuai "angut taanna" ilaasoq eqqissisimarpalulluni taamaattorli sinngorullersimaalaartutut isikkoqarluni. Sooq taamaannersoq soorunami Margrethep paasisinnaanngilaa, aammami imaassinnaavoq imitsiareersimagami taa-maatttumik kiinaqalersimasoq, eqqaamavaami taamani anaanani nalliuttoq qaaqqusigamik qaaqqusat imileramik pisarnerminnit sinngoruunnerulersut kiaguusalersullu.
  Qaaqqusat inissilluareeriarmata siulequtassanik tunioraaneq aallartittussanngorpoq. Tamanna Margrethep Kirstenillu isumagisussaavaat.
  Margrethep nalunngilaa nerrivik qinngorleq nammineq qanillinaveersaartariaqarlugu, aammami isumaqarpoq tulluarnerussasoq Kirstenip nammineq ilaquttani tuniorarpagit.
  Taamaattumik nerrivik isorleq aallarnerfigaa. Tunioraaneq sapinngisaminik iluasaarluni, tamannalumi ulluinnarni inuunerminni sungiutereersimasani, nangillugu ingerlappaa. Jaakukkormiut aalisartukkormiuugaluarput, ulluinnarnili inuunerminni iluasaarneq ileqqorilluinnarpaat, pingaartumik ataatakkutik najuuttut nereqatigiileraangamik, namminerlu inuusukkaluaqaluni nerriviup kusanartuunissaa isumaginerulersimagamiuk kusanasaarneq eqqissisimasumillu pissuseqarneq ilikkaatereersimavaa.
  Taamaakkaluarlunili unnuk manna qangatut iliorsinnaanani malugisimavoq. Imminut naalakkersorniaraluarpoq, ajugaaffigisinnaanngilarli. Katersortarfiup qinnguata tungaanut qiviallaajuarpoq, soorlumi tassa suup pinngitsaalillugu tappikannga nutsukkaa piumassusiiarlugu ilaannakunngortillugulu.
   Agguaaneq inermat tunuarpoq, ineeqqallu silataanut qeqqippoq. Tassaniilerami pinngitsuusaarluni angut isigisinnaalerpaa. Angut qaaqqortuuvoq ilingalaartunik nujaqarluni. Amia qaqorpoq iseqqortulluni torsusuunillu qalloqarluni. Qungujulanngilaq, maniguuppaluttumilli taattoqarpoq. Qernertunik atisaqarpoq qaqortumik ilulleqarluni qilernerusaqarluni. Margrethe isuma-qarpoq qilernerusaqartariaqanngikkaluartoq, itsarnisarpalaarsoraalu, immaqaluunniimmi kikkut ilagissallugit nalugamigit ulloq persuarsiornartoq pillugu atisalersorluarsimasoraa.
  Siulequtit agguaanneqarnerat inertorlu Maliip, Kirstenip arnaata, tiitorfini anaatsiarpaa. Inuit oqallittut nipangipallapput. Nikuippoq oqalulerporlu:
  "Ullumikkut ilaqutariit amerlissutaat kuisippoq. Tamanna pillugu nalliuttorsiulaassagatta ilisarisimasavut ikinngutivullu maanga katersuussimasut qutsavigaakka qaaqqusissuterput annikitsoq ilassillugu nuannaarnitsinni peqatigiumalluta aggersimammata. Tamassi tikilluaritsi, nuannaarluarisilu!"
  Imertarfini kivippaa.
  "Skål!"
  "Skål, skål!" amerlanngitsut erseqqinngitsumik oqarpallapput:   "Kuisittoornissinni pilluaritsi!"
  Ingittorlu assannik pattaassineqatsiareermat oqallinneq kingumut aallarteqqippoq siullermernit nipituninnguinnarluni.
  Siulequtit agguaanneqarnerini Margrethe ilungersorsimaqaaq. Sajussimavoq, ilami timimigut tarnimigullu eqqissisimajunnaarnini malugisimavaa. Kukkutaarnissaminut assut mianersorsimavoq, tassalumi taama piumangaarnani qaaqqusat ilaat tuniniakkani qatigaatigut attutsiarsimavaa. Siulequtit illuarlutik nakkangajavissimapput. Taamaalisoqariarmat Margrethe assut annilaarsimavoq sajulersimallunilu. Eqqissisarlunili imminut isussuarfiginera sunniulluarsimavoq: "Margrethe ulapinnak! Eqqissillutit!"
  Maanna inersimavoq, ajornerusumillu pisoqarsimanngimmat assut qujaniarpoq. Malugaaq eqqissisartariaqarluni. Taamaattumik katersortarfiup paarlianut anillappoq. Tamanna inoqanngilaq. Igalaaq ammapallappaa. Taava ukiassap silaannaa nillataartoq isaalerpoq, najuussorneratalu eqqissiallannermik tunivaa. Avammut qiviarpoq. Rejerniutit marluk qullitik ikissimallugit umiarsualivikkut pulajartorput.
  Margrethe tassani qeqartilluni imminut eqqarsaatigaaq. Qamuuna eqqissisimajunnaarnini tupigusuutigaa, aatsaammi inuuleramili taamatut misigisaqarpoq. Takorluulerpa anaanami asannittup saaniileraangami inuunerup nuannerlunilu pilluarnarluinnassusia. Inuuneq sumik isumakuluuteqanngitsoq, suut tamarmik anaanap asanninnerata saanut ingerlasut, tassungalu apuunnermi pilluarnartunik naleqanngitsunik misigisaqartarneq. Maannali siullerpaamik allamut aamma angerlartarfissaqarsinnaaneq misigilernerpaa, uumasut allat pisarnerattut marluullutik silarsuarmi ikioqatigiittussanngorlutik. Taama eqqarsarujoortillugu oqaatsit upperisamik ilinniarnermini ilikkarsimasai isaasa saannut pipput: "Angunni arnilu qimassavai ...." - Namminerli anaanakkuni qimassinnaanerpai? Aammalumi angut taanna ingerlaqatigilernavianngilaa, ilami kinaasorluunniit nalulluinnarpaa. - Kisianni sunaana? Sunaana tassanngaannaq nalliuttoq? Sunaana? Sunaana? ...
  "Margrethe!"
  Margrethe assut tupappoq. Nipip tungaanut qiviarpoq. Kirsten igaffeeqqap silataani qeqarpoq qaaqqullugulu usserarlugu.
  "Neqinik agguaalerpugut, qaaniarit!"
  Margrethep ornipallappaa. Tikileraani toqqarlugu qiviarpoq.
  "Sunaana? Suit?" Kirsten tupigusuppalulluni aperaaq.
  "Sooq?"
  "Kiinnat ajorpoq. Qarsungaqaatit. Napparsimalerpit?"
  "Naamik! Qamaniuna nillarserama immaqa qiiaammersimasunga."
  "Margrethe immaqa maanna nikilluta agguaagutta ajunnginnerussaaq. Illit ananakkunnit aallarteriaruit uanga nerriviit isuinit aallartissaanga", Kirsten oqaluppoq.
  Margrethe akunnattoorpoq. Tamanna Kirstenip malugaa.
  "Sunaana?" Kirsten toqqarluni aperaaq.
  "U-uanga im-maqa siornatigutut nerriviit isuinit aallartikkuma ajunnginnerussaaq. Illit anaanakkutit isumagiinnarniakkit!"
  "Ajunngilarmi, taamaaliinnassaanga"; Kirsten oqarpoq.
  Tamatuma nalaatigut qaaqqusat qiimmisaarlualereersut malunnarsipput. Ilisarisimasanut skåleertarnerit sanilinullu oqa-luussinerit nippallualerneq pilersippaat.
  Viinnit kuuttuinnaapput. Ilaat arriitsumik imertut tamakku qiimmisaarusunnerit sukkalisaarput, imertarfitillu immernialeraangamikkik pinngitsuusaarlutik eqqaamiutik qinitsiariarlugit immipallattarpaat.
  Nerrinneq naammassilermat kinguleqqiutissallu agguaanneqalermata oqallinneq nipikisaarunneerutivippoq. Inuit namminneq maskiinaanerat imileraangata aatsaat malunnarsilluartarpoq, unnullu mannattaaq aamma taamatut ingerlavoq, siullermik maskiinat arriitsumik ingerlaniaasaarsimagaluartut uuliaterneqarlualeriaramik perrassigaluttuinnalerput, soorlumi tassa qimuttuitsut aallalersut. Assakaasui arriitsuararsuarmik aallaleriannguarlutik isumaminnillusooq ingerlanialerput aalassarissigaluttuinnarlutillumi.
  Oqallittoqaruttulersoq nerriviit qinngorliit ilaannit avilu-allanneq tutsiuppoq. Qaninnerit nipangilertortut ungalliit kingulliullutik nipaarunniaasaalerput.
  Margrethe tappavunga qiviarpoq. "Angut taanna" tungaannarminut isigisoq takugaluarlugu alapallappoq. Takutsiarpaa Ortu nikorfasoq, oqaluppalulersorlu tusarpaa:
  "Nerrivimmiineq nuanneraluaqaaq, aammali nissuvut eqaarsaalaartariaqassavavut. Piumasut qitinneq aallartissinnaavaat. Imeruersaatissaqarpoq. Piumasut nerrivik pinnga aallerfigiinnartarsinnaavaat", taama oqarlunilu nerrivik puiaasanik napa-taraaluttoq tikkuarpaa.
  "Skål!", imertarfini kivippaa.
  "Skål, skål!", nerrivinnit tamanit nipit qiimarpaloqisut tunioraatilersut soorlu aasalersup kuua unitsitassaanani aqqusaakkami sinai mallorlugit immap tungaanut kuulersoq.
  Qaaqqusat nikuiapput. Nerriviit nerriveerakkuutaartut ataatsimut katitersimagaluartut ataatsimillu pappialamik qaqortumik qaleqarsimagaluartut aggulunneqalerput qalii ataannartillugit. Inuit nerrivimmi ilisarisimasatoqqaminnut ikinngutiminnullu akulerunneq sapersimagaluartut ataatsimuulaartitilerput. Nerriveeqqat iikkanut talititerneqartut inulersorneqarput, nipilersuutillu nipikisaarnatik appisimaalerput.
  Margrethe tamatuma nalaatigut assut ulapippoq. Kirsten peqatigalugu nerisat sinneri katersorpaat, erniinnarlu aviluarpaluttuinnanngorlutik erruilerput.
  Margrethe erruiitigaluni imminut aperisarpoq: "Nuannaarneq ingerlallualerpoq. Qaqugumitaavaana nuannataartitsisut kapine-qarniartut. Sukkummitaava kapineqassappat?"
  Inerlutik inersuarmut appakaammata qittanneq erngunnerlu aallarteriivissimapput. Inuppassuit assuffattut qittatilersimapput kusanaqalutik isigiuminaqalutillu, Margrethellu "mitsimaanik" qittattut kusagineruvai. Timaat allaanngillat suialaannguamik sumut tamaanga teqqalataarneqaannartut. Ileqqorsuutit "kalattuut" qallunaallu qittataat paarlakaallugit appisimaarneqarput. "Saqisaat akulikitsuullu" appinneqaraangata inuppassuit pissiinnaasavillutik avalaassiartortarput, ilalumi avalaanniakkatik pinaariassanngimmata.
  Piitakasik nukappiatoqaq - aasiit inuit tamarmik ikinngutaat - aatsaalliaasiit nuannaalersimavoq. Ileqqorsuut appinniariartoq sanimukattalaannguaq inersuup qeqqatigut avalaassiartorluni aallararaaq. Aalakuulersimasoq nalunanngilaq, arnallumi ilaasa, nakerniarnerit, taamaannera malugisimanerlugu tungiminnut aallaannaraangat suna pisuusaarlugu sanimut illikaasalerput.
  Ilaanni akulikitsooq appinniariartoq Ottilialu, qiimmassimaaqanni, kisimiillutik avalapput. Allanik avalattoqanngilaq, isiginnaartorpassuillu assatik pattaatilerpaat nalunaratik taakkuinnaat isiginnaarumallugit kissaateqartut, tamannalumi tamarmik paasinnguatsiarpaat. Inuit uku nuannarisatik kisimii-tillugit nuannaarsaatigerusulluinnaraat nalunanngillat, aammalumi qitittut taakku tamarmik qiimmassimaaqimmata sumik quianartumik pisoqassasoq naatsorsuutigeriinnguatsiarpaat. Taamaallutimmi qanoq pinerlutik, immaqa imminnut naallersimallutik, qaleriillutik orlummata, Piitakasik allinngorluni, isiginnaartut avaallakkamik allaanngillat saviminaaluppassuit qaarsumut kuerpallanneqartut.
  Margrethe qitikkusuppallaanngilaq. Taamaakkaluartorli arnaq taanna siullerpaamik nalliuttorsiortunut ilaasoq, inuusuttoq kusanaqisorlu, paggatiinnavinneqarpoq. Margrethe qiteqatiginnikkumasunut itigartitsiumanngilaq, naammagittarlunili nuannaartut nuannaaqatiginiarpai.
  Margrethe taama qititsinneqartigigaluarluni angut taanna pinngitsuusaarluni qiviallaajuarpaa. Qitinngilaq, ataasiaannarlunili Maliit qiteqatigigaa takuaa.
  Ilaanniaasiit qitereerluni tunuarami inuit akornannut toqquumilluni issialersoq ileqqorsuut mitsimaaq nuannaralugu illuminni atoqattaartuartagaa appinneqarpoq.
  Margrethe angutip taassuma issiaviata tungaanut qiviarpoq. Takuaa nikuittoq tungaannarminullu ingerlalersoq. Taava alapallappaa, uummataa tassanngaannaq tillertorujussuanngorpoq, nissunilu sajulersut malugai, aappillerpallapporlu. Naluaa sooq taamaalilluni, imaassinnaavormi angut taanna nammineq qiteqatiginiarluni aggilersoq. Illuginiarpanili akuersissanerpoq?
  Taava sumik allanartumik eqqaminiittoqalersoq malugigaalu saniliata tanertalaarpaa qiviarmanilu isaannarminik usserlugu.
  Sanimut qiviarpoq. Angut taanna saninnguani nikorfavoq qiteqatigiumallugulu kusanavissumik sikkivigalugu.
  Margrethep aappillerpallannini malugaa, siutaalu ittulerput. Inuit eqqaaniittut ersarikkunnaarput.
  Taava nikuippoq. Angutip eqippaa, qitilerpullu.
  Margrethep malugaa suna eqqumiitsoq timimigut ingerlarpalulersoq, soorlumi timaa tassanngaannaq saviup kajungerisanngortoq, angullu taanna nammineq saviup kajungerisarigaa. Maluginani paasilerpaa timini tamaat tutsillugu, allaanngilaq timaa soorlu angutip taassuma timaanut aaginnalersoq. Imminut kinaassuseerussoraaq, sinnaattuinnartutullu pilluartigaluni qitilerpoq.
  Pilluarnerli naassaanngitsuunngilaq. Inuunermi pilluarneq ilaanni kuseriarnikkuutaarluni tikiukkiartortartoq aamma kuseriarnikkuutaartutut peerukkiartorsinnaasarpoq. Aammali, ilaanni pilluarneq kuussuartut unitsitassaanngitsutut illuni takkuttoq qunnermut tassanngaannaq nakkartarpoq illuatigullu takkuteqqissanani.
  Margrethep illuni akunnattoortutut ittoq malugigamiuk aatsaat qaatulersutut ilivoq. Ileqqorsuut naasimavoq, qitittullu tunuartitilerput.
  Margrethe tunuarami issiavimmut utinngilaq. Katersortarfiup silarlianut anillappoq. Kiserliortariaqarluni malugaaq, eqqaaniittullu allat soqutaassuseqanngillat.
  Eqqarsaateqarnani igalaaq ornippaa, silammullu qiviarpoq. Aqquserngup qulliata ikissimasup ataatigut asasariit eqisimaarlutik ingerlapput.
  Margrethe aatsaat eqqarsaatissarsioruttulerluni kisimiikkunnaarluni malugaaq. Tamanna misigissusiuvoq tupinnartoq inuttaminut siumut kukkusinnaanngitsumik ilisimatitsisartoq.
  Nangaalluni tunummut qivialerpoq. Inuk tunuaniippoq. Angut! Angut taanna!
  Margrethe uissuummerujussuarpoq, qarsorpallappoq, taamaattoqarsinnaanerami naatsorsuutiginngilaa.
  "Utoqqatserpunga tamaanga takuniarakkit. Isumaqarpunga oqaloqatigisariaqarlutit", angut oqarpoq.
  Margrethe akitinnani eqqartik qineqqaarallarpaa, inoqanngilarlu. Qanoq iliussanerluni nalornisoortorujussuanngorpoq. Nalunngilaa oqaloqatigisariaqarlugu, namminerli angummik inersimasumik siornatigut oqaloqateqarsimanngilaq. Nalunngilaa angut taanna saniminiittoq Piitatut oqaloqatigisinnaanagu, aammalumi nalunngilaa Piitatut iliuuseqarnavianngitsoq.
  "Sumik? Sumik oqaloqatiginiarpinga?", Margrethe sikivoq, aappillerpallapporlu.
  "Takuinnarakkilli sunaanersoq timikkut ingerlarpaluttoq malugisimavara, isumaqarpungalu aamma illit taamatungajak misigisaqartutit, tamanna paasisoraara. Aamma qiteqatigilerakkit nalinginnaanngitsumik misigisaqarpunga, arnammi misigissuseqanngitsut taamaanneq ajorput."
  Margrethe akinngilaq. Sikingaannarpoq.
  Angut nangippoq:
  "Nalunngilara ilinnut naleqqunnanga ajukkunnarluinnarlungalu, taamaakkaluarlungali maanna takusinnaavat qanoq sapiillisaartigisunga. Ornippakkit naak kinaanerit kikkunnillu ilagisaqar-nerit ilisimanngikkaluarlugu."
  "U-uangattaaq kinaasutit na-naluakkit", Margrethe ittoqiusaarpoq aappilu qiviarnagu.
  "Kinaasunga paasiumagukku uanga Hansimik ateqarpunga, Hans Thomsen Maniilalimmioq."
  "Uanga Margrethemik ateqarpunga, Qasigialimmioq."
  "Ajunngilaq. Tassa atitsigut taaguussinnaalerpugut?" Hans apersorpoq.
  Margrethe qiviatsiarpoq, taartoortutulli illuni alapallappoq.
  "Inuusunnguatsiaqaatit."
  "Aap, 17-nik ukioqarpunga, 18-liilerpungali", Margrethep qungujulluni aappi qiviatsiarpaa.
  Ileqqorsuut nuannivissoq kingumut appippallanneqarpoq.
  Hans ikerinnarmut nakkussitsiarpoq, qungujulaqalunilu aappi qiviarpaa qiimarpaloqalunilu aperaluni: "Margrethe, qiteqqilaarsinnaavugut?"
  "Aap, ilaanarujussuaq!"
  Taava pissiisaannavillutik ilummut aallarput siullermernillu suli sungiusimarpalunnerullutik qitilerlutik.

----

Unnuup tamatuma sinnerani pisimasut maanna eqqartorneqassanngillat. Unali kisimi taasariaqarpoq unnuk taanna puiorneqarsinnaanngitsumik pisoqarmat inuit marluk timikkut tarnikkullu asasut kisimik naammassisinnaasaannik. Asanninneq pilliineruvoq, pilliulli taanna ikkununngattaaq nippuppoq kingornamut peerneqarsinnaanani. Timip ilaa timimut allamut nuuppoq inuup inuunerani peerneqarsinnaanani malugisimaneqartuartussanngorlunilu.
  Ilumut taama pisoqartarnera Margrethep malugisimanerpaagunarpaa. Aalajangerpoq angut taanna attoqqaakkani malittariaqarlugu naak Hansip oqaluttuukkaluaraani nuliaqarluni marlunnillu qitornaqarluni. Margrethe aalajangerluinnarpoq pilliunni taanna atasariaqartoq kingornamut naapitassat qanoq erloqinartigissagaluarpataluunniit. Inuttut ataqqinassuseq pigisariaqarpoq, taannalu annaattariaqarpoq tamanna qanoq akeqassagaluarpalluunniit.


11.

Inuk kinarpiaanersoq paasineq ajornartarpoq. Ilaanni kinaassutsiminik takutitsisarnera pissaaneqarpalungaarami pinngortitaqatiminit allanit ataqqinarnerussusia naalagaasariaqarneralu kikkunnilluunniit miserratigineqarsinnaajunnaartarpoq. Ilaanni inuk taannarpiaq aamma ima nikanartigilersinnaasarpoq pinngortitaqatiminit nallinnarnerpaanngorluni. Tamanna suulluunniit aqqutigalugit pisarpoq, soorlu makkunatigut: Allatut isumalinnik paasinnittaasilinnillu ikinnguteqalernikkut, imigassaq pissutigalugu sianiilliornikkut, allap naapinneratigut ingerlatereersimasap kukkunerusorilerneratigut, allarpassuartigullu.
  Kukkuneq Margrethemiinngilaq. Arnaq taanna pinngortitaassutsip immikkut piumasaanut maluginneruttulersoq asasinnaasaminillu tassanngaannaq naapitsilluni piumasaasunut tunniuttoq, sulilu qaatuussaqarpallaanngitsoq, pinngortitat allat pisarne-rattut iliuuseqaannarpoq, tamannalu pissusissamisuuginnarpoq. Kukkunerli Hansimiippoq. Taanna inersimasuuvoq. Inuunermini misilittagaqareerpoq. Nuliaqarpoq, meeraqarporlu. Nuliaminut katikkami angersimavoq ilumoorfigiumallugu toqukkut aatsaat qilerut mianernartoq qilerussaarneqarsinnaalersillugu. Neriorsuut taanna imaannaanngilluinnarpoq. Neriorsuut eqqortinneqarsimappat inuup pilluarluinnalernera pilluarnartumillu inuuneqalernera ullormit taassumannga aallarnerneqartarpoq, inuillu taakku marluk immikkut kinaassuseqaraluartut svejserneqartarput inuunermi allanngortussaanngitsumik atajuartussamillu. Kisianni inuup nammineq neriorsuut taanna illernangaartoq isumaatsoorniminikkut nalinginnarisimasaraangagu svejsersimaneq quppajoraqalersarpoq aalajaakkunnaarluni, naggataatigullu isasuu-    ginnarluni.

----

Margrethe unnummi tamatumani nuannersumi inuunermini aatsaat taama pilluartigaluni malugisimavoq. Pilluarnerli silarsuup nammineq tunniunniagaa eqqarsarluaqqaaratik tigusisunut pilluarnermik ataavartussamik tunisineq ajorpoq. Margrethep tamanna suli naluaa, malugillarumaarpaali.
  Unnuaq taanna Margrethe illuminnut angerlanngilaq.
  Aqaguani isermat arnaa assut taattuluppoq, soorlumi sinissimanngitsoq.
  "Unnuaq sinippit?", arnaata aperaa.
  "Aap, sinippunga."
  "Sumi sinippit?"
  Margrethe nakappoq, akinngilaq, aappillerpallapporlu.
  "Sumi sinippit?", arnaata apeqqunni nangeqqippaa.
  Margrethe sajulerpoq. Akineq sapilerpoq. Aatsaat paasilerpaa pissusissaq eqqorlugu iliorsimanani.
  "I-maat-tu! Imaat-tu!"
  "Sooq imaattut?"
  "Unnuppallaaqimmat allami siniinnarama."
  "Ippassaq anileravit oqarfigaakkit festerneq inerpat erniinnaq angerlaqqullutit, kisianni angerlanngilatit", Eleonora saamangaarami nipaa tusarsaanngingajavilluni oqaluppoq, Margretheli isumaqarpoq saammisaarneq taanna ilumuunngitsoq. Kinami taama asannitsigisinnaava naalannginneq asanninnermik akilerlugu?
  Margrethe malugaaq isertugaqarniaraluaruni salluniaraluaruniluunniit iluaqutaanavianngitsoq. Soorlumi arnaata timaa tamaat pitarlugu isigigaa piliarisimasaalu arajutsisimanagit.
  "Ortukkunni sinippunga."
  "Kirstenimi?"
  Margrethe akinngilaq.
  Ini nipaallingaarami toqungasutut nipaatsigilerpoq. Margre-the uummanni tillerpalungaalermat annilaangasorujussuanngorpoq, soorlumi arnaata tillerpalunnersuaq tusaagaa.
  "Naamik, Kirstenimi sininngilanga."
  Eleonora nakappoq. Nakangalertorluni qiviarmat Margrethep takuai qullii uluaasigut kuuttut.
  Margrethep arni taamaattoq takugaluarlugu soorlumi suup oqimaatsorujussuup timaa ulikkaariartuinnaleraa.Nalunngilaa anaanani nammineq pilluni aliasuttoq. Anaanami ileqqumisut nuannaarnissaralua nammineq aserorpaa.
 Taava ullaakkut itertarnitik takorluulerpai: Ataatap ullaap atuartagaa atuartarpaa,tussiartarpullu.Ilalu ulloq taamatut aallarnigaq nuannerlunilu pilluarnartassusia! -Maannali?
  "Tamanna nalunngilara.Utaqqiuaraluarlutit unnuaq tamaat sininngilanga."
  Eleonora kingumut nipangerpoq, nipaallisimalertorlunilu nangippoq,
nipikingaarami nipaalu asannippalullunilu nalliginnippalungaarami tusarsaanngingajavilluni:
  "Naartuleruimmi qanoq pissavit? Ataatat......", oqaasissani inin-
ngilai. Nikuippoq oqimaappasissumillu pisulluni igalaat saannut qeq-
qippoq, silammuinnarlu isigilerpoq.
  Margrethe iniminut kikiagussatut ilivoq. Aalariarsinnaajunnaarpoq. Aalariaallakkuni timini tamaat qartorassasorilerpaa.
  "Innariartorniarit, nalunngilara unnuaq iluamik sinissimanavianngitsutit."
  Margrethe nikinngilertoraluarpoq, allatulli iliorsinaannaanani nalunngilaa, kisianni naalaannarluni, aammami taamaaliortussaalluni malugisimavoq. Ajoqaaq ippassaq unnukkut aninialerluni anaanaminut neriorsuunni naammassisimannginnamiuk, tassami qitittut soraarmata angerlarsimanngilaq.
  Taava sinittarfimminukarpoq, innarporlu.
  Innaraluarami soorunami sinissinnaanngilaq. Imminut assut pakatsissutigaaq. Nakuissuseq assortuisinnaannginnerlu arnamiiginnarneramik? Ilumut arnaq taama sanngiitsigisussanngoreerlugu pinngortitaasimava?
  Eqqaavaa Hansip ilagiumalluni oqarmat nangaasoorsimagaluarluni, kisianni allatut sapilerluni akuersiinnartariaqarsimavoq. Nalunngilaa angut ungagalugu atassuteqarfigerusullugulu. Kisianni tamanna sunaana? Sumit patsiseqarpa? Margrethe taamaaliortanngilaq, taamaakkaluarlunili qimanneq sapilersimavaa, soorlumi suup pissaanerup ersinngitsup pinngitsaaligaa angut taanna ilisarisimanngisani qanorlu ittuunersoq nalusani maleqqullugu! Attornialermani pinaasersimanngilaq. Anniarsimaqaaq, tamannali erniinnaq qaangiussimavoq, timaalu pilluarnermik oqaatigisinnaanngisaanik immerneqarsimavoq.  -Maannali aatsaat kingusinaartumik taamaaliortariaqarsimanini paasi-lerpaa. Kukkusimavoq. Hansip tutereerlugulu oqaluttuussimavaa taannaalluni Maniilalimmi politiit naalagaata ernera, nuliaqarluni marlunnillu meeraqarluni. Taama oqaluttuunneqarami soorunami pakatsisimaqaaq, tassami inuusuttuusorigaluarpaa, kingusinaareerporli. Angutip timaata ilaa imminiitilerpaa, immaqaluunniimmi naartulerpoq. Angutilli neriorsorsimavaa asagamiuk nuliani avikkumallugu, Margrethelu taqqavunnartariaqassasoq nammineq ornilluni ...."
Aappariit inuunerannut immikkut pilluaqqusaasumut illit suugavit
akuliunniarpit? Aappariit pilluarnerat illit aserorniarpiuk?", nipi tusarsoraa.
  Sajulerpoq. Hansip neriorsuinera upperisinnaanerpaa? Paasivai angutit aappallit uppernartuaannartuusimanngitsut, arnamik inuusuttumik mittatilliisinnaasarsimasut. Kathrine saniliat taamatut pineqarsimavoq. Kathrine mianersorluinnartuusoq tamanit ilisimane-qarpoq, ukiulli pingasut matuma siornatigut angut ilisarisimanngisani naapissimavaa. Takuinnarlugu assut iluarilersoorsimavaa, ilagisimavaalu. Angutip aallalerami qaaqqujumaarlugu neriorsorsimavaa, kisianni tutsiutinngisaannarsimavoq. Kathrine tamatuma kinguneranik naartulersimavoq, angullu paasiniarlugu paasisimavaa nuliaqartoq meeraqartorlu. Kathrinep kingusinaartumik kanngunarsagaanini paasisimavaa. Tamanna artorsimavaa, ataqqinassutsini nammineq pisuulluni annaagamiuk imminut assuarinermit imminuinnarsimavoq, taamalu inuusut akornannit tammaannarluni.
  "Naartuleruimmi qanoq pissavit? Ataatat....." anaanami oqaasii
eqqaavai.
  Tassanngaannaq anaanaa soorlu saanut pisoq, qiasorlu takuaa - qiasoq nammineq pilluni, nammineq naalannginnermigut anaanami nuannaarnera aserorlugu. Sulilu ataataa tikilluni oqaluttuunneqaruni qanormita pissava? Pisimasormi tusanngitsoornavianngilaa, anaanaata arajutsisinnavianngilaa.
  Aa,Hansi!
  Taava imminut takorluulerpoq. Umiarsuarmut ilaalluni aallalerpoq. Anaanaa aterfiorpoq. Allamik aterfiortoqanngilaq. Aqqutaani illoqarfiit aqqusaataraluarpaat, namminerli niusinnaanngilaq. Niugaluarunimi sumunnassava? Ilisarisimasaqanngilarmi. Ilaasorpassuit nuannattut nipiliortullu akornanni assut kiserliorpoq. Pissanngatiginerusaali tassa Maniilalimmut tikilernissani. Hans Tomsen niuffiussanerpoq, taamaattariaqarpormi! Tikileramik inuppassuit niuffiortut akornanni Hans qineraluarpaa, kisianni ersinngilaq. Niusussaagami sissiukkamut niuvoq, inuillu aqqutaat qimaallatsiarlugu unippoq, Hansilu qinera-luarpaa. Inuit aallakaapput, erininarsinngitsorlu nammineq kisimi talittarfimmiilerpoq, illoqarfissuarmi angisuumi inuppassualimmi, kiserliungaarluni sumunnarfissani nalullugu ilisarisimasaqarnanilu.
  Aa, qujanarmi suli aallarsimanngilaq. Siniffimmini nalavoq, eqqarsaruloqaarlu.
  Eqqarsarlualerami eqqaasaqalerpoq:
  Saniliat Pavia nuliaqarpoq, pingasunillu meeraqarput. Paavia umiartortuuvoq, ilaanni aallaraangami sivisuumik mulusarpoq. Tikikkaangat tusaasarpaat nulianilu oqqappaluttartut. Nuliata uini paserpaluttarpaa, uiatalu nuliani! Pitsaanerulinngillat ullut ilaanni arnaq inuusuttoq Paviakkunnut "tikeraarluni" tikimmat. Unnuk taanna tikeraaq tikilluaqquneqarunanngeqaaq. Oqqappalupput. Nilliarpaluttarput, pisorpalunnerlu sakkortooq tusarliuttarpoq.
  Aqaguani ullaakkut Paviakkut silataat sorsuffiusimasutut isikkoqarpoq. Radiot, fjernsynit, issiaviit allarpassuillu eqqarneqarsimapput, igalaallu tamarluinnangajammik aseqqukuupput.
  Margrethep nalunngilaa tamatumunnga suna patsisaasoq, tassalu: "tikeraavat!" Arnaq inuusuttoq taamaaliortussaanani aappariinnerup illernassusianut nalinginnarisassaanngissusianullu akulerunniaraluartoq!
  Nammineq aamma Kathrinetut Paviakkulluunniit tikeraavattut tassa aallartilerpoq. Nammineq sorleq assiginerunerpaa, immaqa Kathrine! Nammineq Kathrinetut inuusimagaluarpoq mianersortoq, aammalu pisariaqarsorinngisaminut akulerunnaveersaartoq, nammineq anaanakkumilu ataqqineqarnertik tusaamanerlugaannginnissartillu pissutigalugu. Tamannaannaanngilarluunniit! Inuumuna mianersorneq ileqqussarivikkaa, naleqqiuttullu ilaanni nalunarluinnartuusartut imminut apereqqaarluni eqqarsarluaqqaarlunilu pullaviginiartassagai: Imaalioruma tamatuma kingunissaa qanormita ikkumaarpa? Uannut ilaquttannullu iluaqutaasussamik kinguneqarumaarnerluni, akerlianilluunniit? - Sooq nammineq Hansip ilaginialermani kinarpiaanera apeqqutigeqqaarsimanngilaa? Sooq inuusuttuunersoq nuliaqarnersorluunniit apereqqaarsimanngilaa? Taamaaliorsimanngilarlumi! Sooq, sooq, sooq?
  Taava tassanngaannaq Hans kamaattorujussuanngorpaa. Sooq taqqavanngarsuaq avannamukarsimava nammineq tammartikkiartorluni? - Taa- va Kirsten! Sooq allamik ikiortissarsiorsimanngila? Taavali taama eqqarsaruttulersoq kamakkiartoruttulersorlu sunaanersoq tamakku tungaannut assiuttutut takkuppoq. Eqqarsaatai allanngorput. Tupigusulluni misissuilerami ilisarilerpoq imminiulluniluuna, Marqrethe katersortarfimmi angummut qiviaqqajaasoq, immikkut angummik taassuminnga angutinit allanit immikkoortitsisoq. - Sooq taamaaliorpa? Sooq angutip taassuma qiteqatigiumammani piumanngiinnarsimanngila? Tamannami aamma ileqqorineqartaraluarpoq. Sooq qitileramik illugisartakkamisut allatut angut taanna iliuuseqarfigisimanngilaa sanngiissutsi taassumunnga malugisinnagu? Taamaaliorsimagaluarpat taava immaqa qanorluunniit pisoqarsimassanngikkaluarpoq. Taamaaliunngilarli. Sooq qitittut soraartut Hansip ilagiumammani anaanaminut neriorsuumminik oqarfiginngilaa qimaannarlugulu? Akuersaarporli, inaanullu angerlaqatigaa. Sooq attornialermani qimarratiginngilaa,siornatigummi angummit attorneqarsimanngilaq. Angummut nalusaminut ilisarisimanngisaminullu tunniuppoq. - Kukkuneq Hansimiinngilaq. Imminerminiippoq, arnarmi perusunngitsoq qanorluunniit iliorfigineqarsinnaanngilaq. Namminerpiaruna pisuusoq. Taamaattumik inummik allamik pisuutitassarsiortariaqanngilaq. Kukkuneq nammineq piliaraa, kinguneralu qanoq issagaluarpalluunniit allatut ajornartumik naammagittarluni atortariaqarpaa.
  Taama eqqarsalertorluni kukkunermik sumiittumik takunninnerata eqqissiallanneq eqqumiitsoq pilersippaa. Qasuliummernini malugaa, sinilerporlu.
12.

Ukiariartupallappoq.Naasut aasarsuaq pinnersarsimaqisut maanna pinnersakatalerput. Inuttut utoqqalilersutut imminnut kusassarunnaarput, kajortilerput, erniinnarlu qalipaataat aappillissapput, toqussapput. Qaqqat aasarsuaq qungujulaannavik qatsunganersuarmi immamut tarrarsortuarsimasut tarrarsukatapput, qasertipput, qaavilu inuttut qiinilersutut apilerlutik qaqortilerput. Nuna atsissoq qungujulaarunnaarpoq. Pisussanut sioorasutut unnuakkut sinnarliorsimalluni qiannisarnera ullaakkut malunnarsiartuinnarpoq. Imaq saammisaarunnaarpoq. Iternerlussimasutut saassutassarsiuinnalerpoq. Pavanngaq nillertoq sermeq atuarlugu aggereerluni immap tungaanut takkusimaartualerpoq, siorsunneralu inunnut naapitassanut qunulluni qiasunngorpaluttutut nippassimaartualerpoq. Aasarsuaq kuunnguit qiimarpalullutik erinarsorpalaartuarsimagaluartut maanna nipaarupput. Naajat tulukkallu pavungarsuaq qullarsarlutik isaqqilarpiassanatik tappavani kaaviiaartualerput inuit atiminniittut ilimasaarniarlugit ullup ilaatigut anorersualersinnaaneranik, ikkarluillu avalliit qaraalersut ilumut taamaalisoqariarsinnaanera uppernarsartalerpaat angalasut isumannaatsumut oqqiffissarsiornialeqqullugit ilagisannguaminnulluunniit angerlarniapallaqqullugit. Umiatsiaat umiarsualivimmiittut siui sermimik poorsimaalerput, unnuarsuarlu kiserliorpasillutik ukamarusaartualerput.
  Inuup pinngortitanut ilaanera erseqqissuuvoq. Aasariartuleraangat nuannaarluni qiimasaqisoq ukiartuleraangat avatangiisiminit sunnerneqariartulersarpoq. Kiinaa ilungersorpalunnerulersarpoq, sumullu pisussamut naalaartutut pissuseqalersarpoq.

----

Margrethe taamani katersortarfimmi nuannannerup kingornatigut ileqqumisut nuannaarniartaraluarpoq, kisianni nuannaarniarnera killeqalersimavoq. Ilaanni unilluni ikerinnarmut nakkussilluni malugilersarpoq. Inuunera nuannaartuartoq aasarsiornerinnartullu ittoq qanqatut ingerlajuarneq sapilersimavoq, soorlumi maskiina ajoquteqalersimasoq. Aallartaraluarpoq, erniinnarli akunnattuuleriannguarluni uneqqittarpoq.
  Pitsaanerulinngilaq Hansip aallarnerata kingornatigut qaammat ataaseq aaqanngitsoormat. Aaqartarfini nallilermat pissangasimaqaaq,

tassami annilaangagami! Isumakulunneralu tassa qularnanngitsumik piviusussanngulerpoq, naartulersimannguatsiarpormi angummit nulia-limmit meeralimmillu. Tamatuma kingunissaa qanoq ikkumaarnersoq eqqoriarsinnaavaa. Aappariit inuunerannut aseruisuusumut - Paviakkut "tikeraavattut " - namminertaaq aseruisussanngorpoq. Allatut ajornartumik angut kukkuffigisani malittariaqarpaa. Naartulernerminik nalunaarfigisariaqarpaa. Tamannali qanoq kinguneqassava? Imaassinnaavoq taamaattoqarsinnaanera Hansip naatsorsuutiginngikkaa tusaru-nilu tusarnermi kingornatigut isumakulunnermit sianiutai qasulersut, nuliataluunniit. Taava arlaat naalliukatalluni toquppat toquneranut nammineq pisuussaaq, toqutsisunngussaaq. Tamanna inuit tamarmik ilisimalissavaat. Taava nammineq inuunini tamaat qimmisut ikilikkatut nimaarluni, eqqissiveqarnani angalaartuarsinnaalissaaq inuit ersigilerlugit, qanillisinnaanagit, ikiminik aseruuttoorluni naggataatigullu suussuseerutiinnarluni, quperlorluni isigiuminaatsunngorluni, takussunaataannanngorluni. - Margrethe 18-nik ukiulik arnanit allanit tamanit illoqarfimmi kusanarnersaanerarneqartartoq, inooqatigiinnermi takussunaataanani kusanaqutaaniartussaagaluaq!
  Margrethe inimini ualikkut nalaasaartoq eqqarsaatit taamaattut ajalutippaat. Aa, anaanaa qanortoruna aniniarli! Anisoq paaseriaruniuk makipallattariaqassaaq. Igaffimmukassaaq. Savimmik tiguseriarluni taqqani kipillugit aaverluni toquinnartariaqassaaq. Toqup kisimi takussunaatit takussunarunnaarsittarpai. Inuk inuusut akornanni ersigunnaaruni tammartarpoq, aterli mingutsitaasoq puiorneqarnani ukiuni tusintilinni atajuassaaq.
  Kisianni anaanaa anerpallanngilaq.
  Aammali eqqarsaleraluarpoq anaanani ornillugu isumakuluutigiualikkaminik oqaluttuunniarlugu. Aalajangeraluttuinnalerami nikuikkaluarpoq, niuili nukeqanngillat, soorlumi niuisa timitartik artulersimagaat.
  Taava nallaqqiinnarpoq. Assani paarlappai. Qinuniaraluarpoq, qinnutaasali qilaaq pitarsinnaanngilaat. Inuttaminnut uteqqiinnartarput suli nallinnarnerulersiinnartarlugu.
  Qanoriliornissani eqqarsaatigiuaraluarpaa, isumalluarnarsinnaasu-
milli eqqissiallaatigisinnaasaminik nassaarneq sapilerpoq. Eqqarsartuaraluarami ataasiinnarmut killinniartuarpoq,tassalu: Hansimut allattariaqarpoq. Atugarliulernerminik oqaluttuuttariaqarpaa, aammami taamaalineranut taanna pisuussuteqalaanngitsuunngilaq. Ajornartorsiut pilersitartik peqatigiillutik nammattariaqarpaat.
  Aalajangeraluttuinnalerami makippoq, allalerporlu:
  "Asasara Hans!
  Allatut saperluinnalerama allaffigilerpakkit. Nalunngilara naartu-vunga, illillu meeraraat, tassami angummik allamik inuuninni attuga-
qanngisaannarpunga.
  Maanna nalulivippunga qanoq iliortariaqassanerlunga. Uannut eqqarsaatiginngilanga, uangami kisimiikkama qanorluunniit ilioriataarsinnaavunga. Kisianni ilissinnut aappariinnut akuliussimanera pilluarnissinnillu aserorterilernera eqqarsaatigineq artorpara.....

Margrethe."

Margrethe allareerlunilu aalajangerpoq allakkami akissutissai naalarnilertutsiarallarniarlugit. Akissappat akissanngippalluunniit aatsaat qanoq iliuuseqartariaqalerumaarpoq.
  Qasuliummerpoq, siniffimminullu naalluppoq.
  Taava tassanngaannaq eqqarsaatai allanngoriataarput, soorlumi anoraasuarneq sakkortooq tikiuttoq suullu takussunartut tamaasa tingitillugit aallarullugillu.
  Taava takusaqalerpoq. Arnaq ungasiartumit takkutilerpoq qiimasoq illartoq kusanangaartorlu. Eqqaaniittut inuit tamarmik ilassiorpaat. Inuit avaanngusuttutut tujormisutullu ittut arnamik aqqusaarneqaraangamik qiimmattarput nuannaalerlutillu, soorlumi arnaq taanna immikkut pilluaqquneqareerluni pinngortitaasimasoq inooqatigiinnermi pilluaatissanngorluni kusanaatissanngorlunilu, Margrethellu isigalugu usoringaalerpaa.
  Qanilliartortoq isiginiarlugu ilisariartorsorilerpaa. Nakkullualeramiuk namminiusoq ilisarilerpaa. Qanilliartorluni qiimajunnaariartorpoq. Nalunngilaa sooq taamaaliartortoq. Ilaannimiuna aamma sinnattorsimasoq timini qimallugu timmisartumik silaannarmut qangattarluni, assut nuannaarluni, silaannarmi timmissat qarlortut peqatigalugit erinarsorluni. Nuannaaruttulerluni malugilerpaa timmisartoq sangujartulersoq. Toraagaanut qinilerami timini assut nakernaatsumik isikkulik takulerpaa, ornilerpaallu. Pilerinanngikkaluaqaaq, pullavigiartortariaqarpaali.
  Sinnattuleraluarsimavoq. Tassa nammineq siornatigut Margretheusimagaluarpoq sinnattuatut ittoq, immini kusanaannarani inooqatigiinnermi inunnut atugarliulersunut kusanassutsimigut, qiimassutsimigut ilerasuuteqannginnermigullu inooqatiminut nuannaalersitsisartoq pilluarlersitsisartorlu. Maannali ......
	
13.

Margrethe sissiukkap tungaanut ingerlavoq. Arni kisiat ilagaa. Umiarsuarmut ilaalluni aallalerpoq. Hansip qaaqqusimavaa nuliani qimareeramiuk aggerasuaannaqqullugu. Taamaaliornialerporlu.
  Nuna sissaq tikingajavillugu apisimavoq. Putsut taartut oqimaappasissut avaanngunartullu qaqqat milortitersimavaat. Samanngamik anorlersorsuuvoq. Silaannarmi kallerup innerata aqqutai qiasunngorpalupput. Umiarsuaq talinngagaluarpoq, eqqissisimanngitsutulli aalaruarpoq, tagiuttarneragullu sumiunersoq neeqquluppaluttarpoq.
  Umiarsuaq sissiukkamit avalatsiaannarluni aalalerpoq. Margrethe umiarsuup qaaniippoq timmullu aalateraluni. Arnaa nuannaarpalunngivilluni sissiukkap qaaniippoq. Margrethep isigaa inuit niuffiortut angerlakaagaluarmata arni kisimi angerlanngitsoq. Sissiukkap qaani suli qeqartoq tarriinnarpaat.
  Margrethe aamma nuannaaruteqanngilaq, soorlumi sinnattuinnartoq. Nalunngilaa siunnerfik nalunartulik ornilerlugu. Imminut assut avoqqaarivoq. Sooq angutit tatiginartut ilisarisimasani imminut samminiartut samminiaannarsimanngilai? Sooq angut taanna takornartaq nalusani malersorpaa? Soormi aamma aallarpa? Immaqa iluanaarnerusi-massagaluarpoq anaanakkumini asannittuni najugaqaannaruni. Nalunngilaa kukkunini pillugu isumakkeerfigiumagaanni. Arnatut allatut nalimisut uveqarnatik naartulersutut anaanakkuminiiginnartariaqarsimagaluarpoq. Nalunngilaa nunaqqataasa naartusoq paasigunikku oqallisigissagaat, oqaatsilli timikkut toqutsineq ajorput. Oqalukkaluartut qasusarput. Guutip pillaanera inutsigut soraartarpoq. Kukkuneq kukkuneruvoq, aaqqikkuminaatsunngortarporli, ilaannilumi aaqqitassaajunnaavittarpoq, inuulli kukkunermi kinguneri naammagittarluni atortariaqartarpai allanik pisuutitassarsiornani. - Namminerli "isumaatsoorluniaasiit" kukkunini qimarratiginiaraluarlugu aallarpoq oqallisigineqarnissani ersigigamiuk, aammalu anaanakkumi inuttut ajunngitsutut isigineqarnerat aserorusunnginnamiuk.
  Margrethep eqqarsaateqangaarluni illoqarfik inunngorfini aanngariartulersoq isigaa. Illuat ersilertoraluarluni nalunarsilerpoq,  illu meeraaffia, isumakuluuteqarnani arpaqattaarfigisartagaa illarpaluttarnermigullu akisuarpalaartittarsimasaa, taannalu ersilertoraluarluni aanngaannarpoq.
  Margrethe issannguumerpoq, ilami qiasunnguummerpoq. Pinngitsuusaarluni eqqani qinerpaa. Arnaq alla imminerminit utoqqaanerusoq issiavimmi issialluni isigigaani takuaa. Taava pinngitsuusaarluni tarrititerpaa, inoqanngitsumullu pigami qissaserpoq.
  Taamaaginnarsinnaanngilarli. Sila qiianaqimmat qiulluinnalerami iniminukarpoq, iseramilu qaatiguuni piiginnariarlugu siniffimminut naalluppoq, eqqarsalerporlu:
  Tikilerpat Hansi niuffiussanerluni? Tassami niuffiortariaqarpoq. Niuffiunngippat sumut aallassanerluni naluaa. Ulluni kingullerni
nuannaaruteqannginnermit aallalerami Hansip adressea tiguniarlugu puiorsimavaa. Aa, qanortoruna qangatsiaq sinnattorisimasaatut pisoqarniaqinani: Maniilalimmut tikilluni, Hans qineraluarlugu peqanngitsoq, umiarsuarmit niugami naggataatigut sissiukkami kisimiilerluni, inuppassuit akornanni iserfissaqarnani, isumakululeruttorfimminili inummit naakkinnittumit ilassineqarluni illuannullu isertinneqarluni.

----

Taarsilivissoq kiisamiuku Maniilalimmut tikileraluallartut. Taava pigisaalunnguani tigoriarlugit umiarsuup qaanukarpoq. Umiarsuup sissamut taliffissaata tungaa ilaasunik ulikkaareersimavoq. Timmut qiviarpoq, talittarfiup allunaasamik ungalusap timaa inunnik qernaaluttuinnaavoq. Pinngitsuusaarluni Hansip inunnut sallernut ilaanissaa naatsorsuutigalugu qineraluarpaa, kisianni ersinngilaq. Inuilli amerlaqimmata ularussisimanissani naatsorsuutigaa taamaattumillu Hans takunngitsoorsinnaallugu. Taamaakkaluarlunili annilaa-ngalaanngitsuunngilaq. Hans pinngitsoorani niuffiorsimasussaavoq. Niuffiorsimanngippalli qanoq pisoqarsimassasoq eqqoriarsinnaavaa. Hansip sallulluni nuliani qimannerarsimanerpaa? .... Naamik Hansi taamaattuunavianngilaq.
  Majuartarfiit umiarsuarmut naatigunneqaannartut ilaasut kuuttut ilillutik atasuinnaallutik ikaaralerput. Isigai ilagisaminnit ikinngutiminnillu tikilluaqqujortorneqartut, eqitaarneqartartut erniinnarlu illoqarfiup tungaanut aallarartartut taamalu sissiukkap qaani inuit akullalertorlutik. Margrethep tamanna atorluarniaqqissaarpaa. Hans qinerluaqqissaaraluarpaa, kisianni tassa takussaanngivippoq. Suli qinerniarluni malugilerpoq ikaartussani kisimiilersimalluni.
  Taava pigisaalunnguani tigoriarlugit ikaarpoq tamaangaannarlu qeqqilluni.
  Sivitsunngitsoq Margrethe sissiukkap qaani kisimiilerpoq.

----

Unnuk taanna Margrethemut puigunaannerpaat ilagilerpaat. Kiserrammi nassatannguani tigoriarlugit illoqarfiup tungaanut ingerlasimavoq. Qasulluinnarluni taxat aggersut takugaminit unitsissimavai siniffiusinnaasumillu apersorlugit, taakkulu illusisarfiliaassimavaat.
  Ulloq tallimanngorneruvoq. Illusisarfiup tungaanut ingerlaannalerlutik inuppaaluit siunnerfimminnut ingerlasut, ilaallu isaasut, takuai.
  Inissaminullumi pigami nipilersorpalunneq saneqqutiinnarlugu 
nipiliorpaluttarneq akornatigullu oqaasipiluppaluttarneq tusartarpai.
  Ilumut inuuneq alla! Naamik illoqarfianni! Naamik illuanni! Inuuneq taamaattoq siornatigut Margrethep nalulluinnarsimavaa, ilami illoqarfimmi avataani taamaattumik silarsuaqarsinnaammat upperisinnaanngilaaluunniit.
  Margrethe soorlu aatsaat qaatulersoq paasisorilerlugulu sooq Hansi imminut taamaaliorsinnaasimasoq uffa nuliaqarluni, aammalu aggersoq nalunngikkaluarlugu niuffiorani.
  Margrethe qaatuumiallattorujussuulluni malugaaq. Peqqissimeqqileraluarpoq, kingusinaarporli. Ataaserli nalunngisaa unaaginnarpoq: Hansi atassuteqarfigisariaqarpaa.
  Unnuk taannarpiaq Hansi atassuteqarfigerusukkaluaqaa, sutorniartarfiulli initaanut inoqaqisumut aternissani  merseraa. Ittoorpoq, pisarissersuissasoralunilu nangaasoorpoq.
  "Aa, sussa! Unnuk manna tamaaniiginnarallarniarlanga. Aqagu inueruppat Hansi sumi najugaqartoq apersuutigalugu paaseriarukku atassuteqarfiginiarumaarpara", imminut oqaluuppoq.
  Eqqaalerpaa aningaasarpassuaateqarnani. Aallalermat anaanaata aningaasanik amerlanngitsunik aqqutaani nerisassanut atugassaanik tunisimavaa, aningaasalli taakku atorluarsimavai. Tassami illusisarfimmi sininnissani naatsorsuutigisimanngikkaluarpaa, qularinngilluinnarsimavaami tikikkuni Hansip sissamut aassagaani taamalu immikkut aningaasartuuteqassanani.
  Taamali pisoqarsimanngilaq.
  Aningaasaatini misissuleramigit paasilerpai 335 kr.-iinnaat pigilersimallugit. Taakku maani sininnissaanut naammassasimapput, sivisunerusumilli illusisarfimmiissutaasinnaanngillat.
  Taava innapallappoq, unnullu taanna kiserliungaarluni annikilliorlunilu sininnialerami inuunermi qummut qiviarfissaqarnerup pilluarnangaassusia soorlu aatsaat paasilluaqqikkaa. Ilumummi tarneq qummut qiviarfissaqanngitsoq inunnit tamanit nallinnarnerullunilu piitsuunersaavoq.

----

Aqaguani ullaakkut illusisarfiup pisortaanukalerami assut sajulluni malugisimavoq. Nalunngilaa sapiillisaarluni. Allatulli iliorsinnaanani malugisimavoq, tassami ilungersuanartorsiorpoq, tassaniiginnarsinnaanngilarlu.
  Sapiissuseqarnani pisortap allaffiata silataani uninngalerami eqqarsaraluarpoq kiffat ilaat ajornartorsiutiminik oqaloqatigiinnarniarlugu, immaqalu taassuma ikiorsinnaassagaani, tamannalumi immaqa
qularnanngissinnaavoq. Tatiginarnerpaarli nassaassaq ajornartaannarpoq. Eqquinerliorpat oqaluuserineqarnera aallartissaaq, immaqa Hansikkut inunerannut ajoquseerujussuaannarsinnaavoq. Taamaattumik mianersortariaqarpoq, immaqalu iluarnerussaaq pisortaq toqqarlugu ajornartorsiornerminik oqaluttuukkuniuk, immaqalu taassuma paasilluarnerusinnaassavaa ikiorluarnerusinnaassallugulu.
  Aalajangeraluttuinnalerami matumut kasuttorpoq, iseqquneqarporlu.
  Pisortaasoq issiavimmini issialluni qasoqqarpasippoq, inussiarnerporli. Ingeqquaa. Margrethep suna pillugu tamaangarnerminik oqaluttuuteriarmani tukummaallalluni oqaluttuuppaa Hans Thomsenip kikkunnik angajoqaaqarneranik, ilaqutariinngooq taakku inunnik ilinniarluarsimanngitsunik narruginnittuullutillu soqutigisaqanngitsuusut, namminnerlu ataqqineqarnissartik pingaartittorujussuugaat.
  Margrethe kingumut nalornisoortorujussuanngorpoq. Nalunngilaa atugarliortussaalluni. Nammineq ilinniarsimanngilaq, sulimi atuarfik qimassimanngilaa. Taamaakkaluarlunili Hansi atassuteqarfigisariaqarpaa.
  Pisortaasup telefoni atoqquaa, Hansillu suliffigisaata telefoniata normuanik ajoqersuummani sianerpoq.
  "Hansi, kinaana?" nipi inussiarniippaluttoq tutsiuppoq.
  "Hans Thomsen oqaloqatigilaarlara", Margrethe oqarpoq.
  "Hans Thomsen oqaluuppat. Kinaavit?"
  "Uangaana, Margrethe!"
  "Kina Margrethe?", nipi suli inussiarniippalunnerulerluni apererpallappoq.
  "Margrethe nalunngisat, avannaamioq! Ippassaq umiarsuarmut sinersortaammut ilaallunga tikikkama. Aggeqqugamma ornippakkit. Sutorniartarfimmi najugaqarpunga."
  "Aa, aningaasaqarpimmi?"
  "Ullumikkut ajussanngikkunnarsipput. Aqagumulli maaniiginnarsinnaangilanga."
  Sivisulaartumik nipaallisimaneqarpoq.
  "Imaat-tu! Unnugu Putorsuup eqqaanut takuniaringa nalunaaqqutaq 20.00."
  Teleloni ilerpallappaa.
  Margrethep telefoni ilillugulu pisortaq akunnattuungalluni qiviarpaa.
  "Apeqqutissaqarpit?", inussiarnerpasilluni aperaaq.
  "Putorsuaq sumiippa? Sunaana?"
  "Putorsuaq illoqarfiup kangiatungaaniippoq qaqqaq ataallugu sulluliaq illoqarfiup ilaanut atassutaasoq. Sulluliakkut tassuuna biilit pisuinnaallu ingerlasarput. Taanna Putorsuarmik taasarparput."
  "Qujanarsuaq ikioramma!" Margrethe qujaniarpoq inuulluaqquseriarlunilu aninialerluni.
  "Ajornartorsiulissagaluaruit aggeqqinniarna!", oqarpoq.
  Margrethe eqqissiallalluni anivoq, paasivaami inummik ajornartorsiornermini paasinnittumik siumugaqarluni ikiortissarsillunilu.

----

Unnulerluni nalunaaqqutaq taasaq nallileriarmat Margrethe pissanganerujartuinnalerpoq, apeqquterpassuillu saqqummerartualerput. Unnuk manna qanormitaava pisoqassava? Hans qanormita pisimava? Nuliani avissimanerpaa? Qimassimanerpaa? - Taamaatoqarsimanissaali Margrethep naatsorsuutiginngilaa. Paasiartuinnalersoraa Hans isikkumisut pitsaatiginngitsoq, immaqalu tatiginavissuusimanngitsoq. Qularnanngitsumik inuttut allatut aamma inuuneqarsimavoq, tamannalu maanna paasisinnaasorilerpaa. Aggersoq nalunngikkaluarpaa, kisianni niuffiunngilaa.... Aammalu imaalluarsinnaavoq eqqunngitsumik oqalussinnaasoq. Nuliani qimassimassagaa qulariartuinnalerpaa, taamaassimagunimi niuffiorsimassagaluarpaa, taamaaliunngilarli.
  Nammineq unnummut Hans naapikkuniuk qanoq iliussava? Tikilluni attornialerpani attortissanerpa? Nalunngilaa angummut tassunga sanngiilluni, aammalu attortereersimagami uverisimanini malugisimavaa, namminerlumi Hans asalluinnarlugu nalunngilaa. - Kisianni soorlu maanna aatsaat paasiartuleraa timini inerikkiartortoq erlinnangaartoq siunissaqanngitsumut tunniuttariaqarnagu. Immaqa - "Immaqa" suli katitsinnani uvissaqaleruni taamaaliortariaqartassaaq. Uvissarinngisaminulli, pingaartumik nulialimmut, attortittariaqanngivippoq. Pilliut ataasiinnarmut pilliutaasariaqarpoq, pilliivillu unaasariaqarpoq: Mianeringaarlugu ataqqingaarlugulu kiserluinnaat seeqqumiarfissaq.

----

Nalunaaqqutaq taasaq nallerluinnalermat atisalersoriarluni anivoq. Sila taarsereersimavoq, illoqarfiulli qullerpassuisa illoqarfik taartinngilaat. Tamassa angallattunnguaqarpoq. Biilit saneqquasut amerlangaarmata assut tupigusuutigai, mianersuinnavillunilu ingerlaniaasaarpoq, aportikkumananilu aqquserngit sinaat atuaqqissaarpai. Inuppassuillu assuffattut sukkasaaratik oqallillutillu saneqquasut qissimittarpai, ingerlaniaannarporli.
  Margrethep Putorsuaq tikileramiuk assut qinerpoq. Tamanna inoqarpianngilaq, qaqutiguinnarlu biilit Putorsuarmut pulasarlutillu anillattarput.
  Putorsuaq qanilliartortillugu annilaangajartuinnalerpoq, soorlumi eqqaanit tarrajunnerinnarmit avalassaartoqassasoq Margrethelu illersortissaqanngitsoq tigoriarlugu qanorluunniit iliorfigalugu. Paasisinnaajunnaariartuinnarpaa sooq Hansip tamaanga taama isumakulunnartigisumut aggeqqusimaneraani. Sooq illusisarfiup sutorniartarfianulluunniit naapigiaqqusimanngila? Sooq Hans taama isertorniartigaa? Naamik Hans isikkumisut inngilluinnarsimavoq. Ilumoortuusimanngilaq, taamaassimagunimi qaamasumi, inuit akornanni, naapigiassagaluarpaa...... Hans, Hans, Hans...!
  Margrethe ingerlaqqarluinnalerpoq, kiisalu ersinermit saperluinnalerami Putorsuup siornatungaanut unippoq. Naalaruloqaaq, sunalu tamaat qinertuaraluarpaa, inummilli takussaasoqanngilaq.
  Uninngalertutsiaraluarlunilu uterniarluni kaajallallunilu soorlu nipimik tusagaqartoq, soorlumi atermigut taaneqarpallattoq.
  Unilluni naalarneruttulerluni aarimmi nipi isussuarpaluttoq tusarpaa:
  "Margretheuit?"
  "Aap, Margretheuvunga."
  Margrethe taama oqarlunilu tusakkami tungaanut qinilertorluni taarnerinnarmi inuugunartoq aalaallattoq takuaa.
  "Qaaniarit!", nipi peqquserpaluttoq tusaqqippaa, sassaallattoqartorlumi takuaa.
  Margrethe mianersorluni assullu ilisarsiniarluni inuk ornerusaalerpaa.
  "Tuaviorniarit, takuneqarnialeqaatit!", inuup tungaanit isussuarpaloqqippoq.
  Margrethe atuartaqigami ilaanni atuarsimasani eqqaariataarpaa arnaq inuusuttoq ussiataarneqarluni tamaanga asimut qaaqquneqarsimasoq, tamaanilu inoqanngitsumi pinngitsaalillugu arneriffigineqarsi-mariarluni aqaguani timaa atisaqarnani toqungasoq nassaarineqarsimasoq.
  Pisimasoq tamanna tassanngaannaq eqqaariataangaaramiuk unippoq, ingerlaqqinnerlu sapilerpoq.
  "Tuaviorniarit!" Nipi naalakkeerpaluttoq tutsiuteqqippoq.
  Margrethep aalariarani eqqani tamaat qineqqikkallarpaa, allamilli inunnguaqanngilaq. Qulliit kisimik iseriammik ilupaaruseqarlutik ersipput.
  Taava inuk tassanngaannaq sassarteriarpoq. Margrethe taliatigut tiguaa, nusukarlugulu tamaanga taarnerinnarmut ingerlappaa.

----

Ullaaq nuinialerpoq. Nuissat seqerngup nuiffissaaniittut aappaluttuinnanngorput, Uummannarsuullu qaava aappillerpoq.
  Hans isertukujulluni angerlarpoq. Aatsaannguummat Margrethe qimassimavaa, unnuallu qanoq pisoqarsimanera ikku kisimik unnuallu ilisimavaat.
  Hans ingerlaannarluni oqaluffik qaangilerlugulu siunermini inuk nunaannarmi nalasoq takuleramiuk erniinnaq ornippaa. Tikikkamiuk ilisaraa taannaasoq illoqarfiup borgmesteria qatiggamigut ikeqarluni toqungasoq.
  Hans annilaartorujussuuvoq. Eqqani qinipallappaa, kisianni inoqanngilaq. Paasivaa inummik nalaanneqaruni toqutsisimasutut pasineqartussanngussalluni.
  Taava arpaannaq qimaalluni aallarpoq, tassami tamaani takuneqartariaqanngilaq.
  Arpaannaq qimaalluni aallaruttorluni biilerpaluk tusarlugulu siunermini politiit biilii aggersut takuai. Arriillipallappoq, tassami pasitsaanneqarusunngilaq. Politiit saneqqutilermata unitsillugit takusaminik kalerrikkusukkaluarpai, taamaaliunngilarli. Ingerlapallaannarpoq, illortillu tikikkamiuk nipaarsaarluni iserpoq innarlunilu.
  Aatsaat innaraluartoq biilit silatangiuppallapput, kingunitsiaalu matu kasuttorneqarpoq.
  "Sunaana?", Hansip nulia Helga iterluni aperaaq.
  Hans makiterpoq oqarlunilu: "Asukiaq, naluara!", ingerlaannarlunilu matu ammarpaa.
  Politiit marluk matup silataaniipput.
  "Hans, politeeqarfimmut ilageqqulluta qinnuigaatsigit!", politeeq tulleq oqarpoq.
  "Sooq? Soo-oq?" Hansi ittoqiusaarpoq.
  IIlloqarfimmi inuartoqarsimavoq, taamaattumik qinnuigaatsigit ilagigallaqqulluta."
  "Uanga pisuunngilanga!" Hans uippallerluni oqarpoq, tunuartitilerporlu.
  "Tassami pisuunavianngitsutit nalunngilarput, kisianni ilagigallartariaqarpatsigut!", politeeq taama oqarlunilu Hans taliatigut tiquaa.
  Hans pinaaseriarpoq, politeerlu sapassiseriaraluarlugu, politiilli annaaqqajarnagu tigulluartiterpaa.
  Hansip paasivaa pinaaserniaraluaruni iluaqutaanavianngitsoq, oqarporlu:
  "Aap, ilagissavassi, atisalersoqqaarallarlangali!"
  Atisalersoreermat politiip aappaata paffequtit qimaanaveeqqutit paffianut atitippai illuilu imminut atitillugit.
  Taava biilinut ikivaat, aallaruppaallu.
  Aqaguani Hans eqqartuussisumut sassartinneqarpoq, eqqartuussisoq angutaavoq utoqqasaaq qeersaartorlu, isikkualu ataqqinarpalaarlunilu sukannerpasippoq.
  "Atitit!", eqqartuussisoq oqarpoq.
  Hansip atini taavai sumi najugaqarnini ilanngullugu, ilisimatinneqarporlu eqqortumik oqalussasoq.
  "Illoqarfimmiissimavutit. Illoqarfiup borgmesteria Abraham Kristiansen qatiggamigut savimmik kapineqarsimalluni toqungasoq takusimavat. Aningaasivia nalunaaqqutaaraalu tillinneqarsimapput."
  Eqqartuussisoq nipangerpoq, eqqarsaatissarsiortutut ikerinnarmut nakkussilertutsiarluni nangippoq:
  "Sooq toqutsivimmit arpaannaq qimaavit? Sooq politiit saneqqutilermatsit unitseriarlugit takusannik kalerrinngiligit?"
  Hans akinngilaq.
  "Eqqartuussisoq ataqqinartutit!" illersuisoq oqalulerpoq: "Nakorsap nalunaarutaa naapertorlugu toqusoq napparsimmavimmi misissorneqarmat paasineqarsimavoq nalunaaqquttap akunnerini marlunni pingasuniluunniit toqungareersimasoq napparsimmavimmut eqqunneqarsimasoq."
  Politeeq unnerluussisuusoq oqaaseqarumalluni kissaateqarpoq.
  "Imaakkajuttarpoq pinerluttoq pinerluffimmut utikkajuttartoq qanoq pisoqarsimasoq alapernaagiarlugu."
  Hans akinnqittuaannarpoq.
  Taava eqqartuussisup sukannerpalulluni Hans qiviarpaa aperalugulu:
  "Arfininngornerup unnuaani nalunaaqqutaq ataatsip marlullu akornanni sumiippit?"
  Hans eqqartuussiviup iluanut qinilerpoq. Tusarnaartut issiavigisartagaanni ataataa nulialu Helga sanileriillutik  issiapput, tunullerpaamilu aamma Margrethe issiasoq takuaa.
  Hans oqalersaaraluarpoq: "Tamatuma nalaani arnarlu pinnga - Margrethe pivaa - Putorsuup eqqaani asarujoorpugut. Taanna aperigukku eqqortoq oqaatigissavaa."
  Kisianni oqanngilaq, isumaliuinnarporli: "Oqaraluaruma arnaq ilinniarsimanngitsoq asagiga ataataga kamattorujussuussaaq, nulia-malu paasissavaanga angutaasunga tatigisassaanngitsoq, nuliaminut ilumuunngitsoq allasiortartorlu. Taava eqqissiviilliornerujussuit aallartissapput, ilaqutariillu ataqqineqarnerat aserussavara."
  "Akinnga!", eqqartuussisoq sukanngaallappoq, nangipporlu: "Tamatuma nalaani borgmesteri toqutaammat tilliffigineqarmallu sumiippit? Qaa, ilumoortoq oqaatiginiaruk!"
  Hansip tuini kiviimivai, oqarporlu: "Naamik eqqaamanngilara. Kisianni uanga toqutsisuunngilanga. Pinngitsuuvunga."

  Taava Hans aamma eqqarsarpoq: "Aa, soormi parnaarussaatsiaraluaruma. Aqagu aqaguaguluunniit toqutsisoq nassaarineqassaaq. Taava taama pisoqarniariarpat Margrethe qimaaqatigalugu avannamut aallariissaagut."
  Eqqartuussisoq oqaloqqilerpoq:
  "Maanna killisiuineq inerallarpoq, nangeqqinneqassaarli nutaanik paasissutissanik pissarseriarutta. Eqqartuussaq tamatuma tungaanut tigummineqarallassaaq."

----

Margrethe eqqartuussivimmit angerlaannarluni siniffimminut naalluppoq. Eqqissisinnaanngilaq. Eqqarsartorujussuuvoq, qanoriliorta- riaqarninili ilisimanngilaa.
  Hans toqutsisuunngilaq. Tamatuma nalerpiaani qanoq pisoqartoq nalunngilaa. Eqqartuussivimmi ilumoortoq oqaatigiumallugu oqalersaarsimagaluarpoq, kisianni nunami tassani takornartaavoq, aatsaammi siullerpaamik tamaanga pivoq. Oqaraluarpat immaqa upperineqarnavianngilaq, taamaalioraluarunimi "Paviakkut tikeraavattut" Hansikkunni pisoqariataarsinnaalissaaq. Nammineq ilinniagartuujunngilaq. Oqalukkaluarpat kinaanera tamaanilu sunera paasiniarneqalissaaq. Taava suut tamarmik qulaarneqassapput. Unnuami tamatumani Hans ilagigamiuk paasisimavaa oqarnermisut nuliani qimassimanngikkaa, aammalu ilaqutariittut ataqqineqarnertik annaarusunngikkaluaqigaa. Taamaattorli isumaqatigiissimapput timmisartumut ilaallutik avunga Ilulialimmut qimaaniarlutik. Taavani Hans atsaqarnerarpoq uillarnermik pisuumik pisiniarfiutilimmik, Hansillu "nalunartut pillugit" arnaq taanna atassuteqarfigereersimavaa. Taamaattoqassagaluarpallu-gooq tikilluaqquneqareerput.
  Taamaattoqassappalli tamatuma kingornatigut qanoq pisoqassava?... Sinnera eqqarsaatigeriarfissaqartinngilaa. Ataaserli nalunngilaa una: Isumaatsoornikkut ataqqinassusertik annaavaat. Tamanna ilaqutariinnut - nammineq angajoqqaaminut Hansillu angajoqqaavinut - tuniluuttussanngussaaq. Eqqissiviilliornerit pilissapput. Qularinngilaa Hans avinniaraluaruni akuerineqarnavianngitsoq, Hansimi oqaluttuarpoq nuliami qimakkumanngikkaani. Tamakku tamarmik naggataatigut eqiteruffissaat tassaajumaarpoq nammineq Margrethe, uinikkiartorluni aallartoq, kingornalu nunaminut utertoq tamanit ajattugaasimalluni. Tamanna tamanit paasineqassaaq. Oqallisigineqarneq aallartissaaq, Jørginelu ikinngutaanngitsoq taama pisoqalerpat ilaminit tunuarsimaarnerunavianngilaq. Inunnut ersiorluni toqqorsimaannalerumaarpoq anissanani takkutissananilu, angajoqqaaminut piinnarnani kisianni nunaminut nikanarsaataalluni tusaamanerlugaalersitsillunilu.
  "Aa, soormita taamani Piitap nuannarerusummanga akuersaaginnarsimanngilara uffa nalunagu Jørgine soqutiginngikkaa, tassami angut taanna ilisarisimavara, nunaqqatigaaralu. Kisianni uanga Piita narrugilluinnarpara uffa immaqa ikinngutigilerukku allanngortissinnaajumaarlugu torersunngortillugu, uviulersillugu ajunngitsoq. Kisianni taanna soqutiginagu Hans takornartaq unnummi ataasiinnarmi naapitara ilaliuppara kukkuffigalugulu, uffa kinaasoq qanorlu ittoq nalulluinnarlugu. - Maanna tassa tamatuma kinguneri atulerpakka. --- Aa, silarsuaraa! Sooq inuk salloqittartarpiuk? Salloqittaanerillu upperalugu malillugu inuuleraangat soormi aamma pillartarpiuk?"
  Margrethe isumatsangaarami malugilerpoq qipini tilluarlugu teqeqqualu mikkallugu.
  "Tassami silaarutilerpunga", anersaaruluppoq.
  Imminut qaatussarluni qaatuumigami qinuniarluni assani paarlakkaluarpai, iperarpaali. Siniffimminit nakkarpoq. Talini qummut siaarpai, suaartalerporlu: "Guuti-aa, silaarutseqinanga! Guuti-aa,  silaarutseqinanga! Silaqassusera pigiinnartinniaruk!"
  Taava siniffimminut qaqivoq, qiangaalerporlu.
  Unnuk taanna neriartunngitsoorpoq. Hansip aningaasanik tunimmani akissaqalersimagaluarpoq taamalu ullualunni sutorniartarfimmiissinnaalerluni. Kisianni kaanngivippoq, taamaattumillu unilluaannarpoq.

----

Unnulluni taarsilluinnalerpoq, aqquserngillu arferngup kinguninngua inukillisartut nalunnginnamigit atisalersorpoq anillunilu. Sila qatsungalluinnarpoq, illoqarfillu annertummat kangerluup illuatu-ngaani illut sissamut tulliit igalaavisa qaamaneri eqqissinavissumik imaanut tarranissimapput, biilillu qassinnguit angalaarput, ilimageriikkatullu inoqarpianngilaq. Isigisat tamarmik eqqissinarlutillu qasuernarput, suminngaaneersuunersumillu nipilersorpalaartoqarpoq.
  Margrethe ingerlaannarluni Putorsuup tungaanut aallarpoq, inger-laannarlunilu karsersuit pequtinut puujusartut Putorsuup eqqaaniittut tunuannut pivoq.
  Karsersuaq taanna Hansilu isigineqarnatik iigarsimaarfigisimasartik tikiitigalugu qimerluulerpaa. Hansip taamani  tamaangaannialermani annilaangasimagaluarpoq tamanna inuit angallaffiata ungataaniimmat inussiffissaananilu. Aallaqqaataani Hansilu isumaqa-tigiinngeqqaarsimagaluarput. Nammineq Hans assuaraa sooq salloqittarluni nuliani qimareersimanerarmagu, kiisalu aamma tikimmat niuffiunngimmani. Tamakkuli erniinnaq qaangiussimapput. Asaqatigiinnerup tamaasa ajugaaffigisimavai. Isumaqatigiinnginnerup kingorna isumakkeerfigeqatigiinnerup pilluaqqusinerata qulangersimavai, unnullu taanna pilluarnangaarami sinnattugaannartut ingerlasimavoq.
  Margrethe najukkami tassani ilumut taama pisoqarsimaneranik upperinninngitsutut illuni sumut tamaanga qinerusaartilluni qaqortoq isikkami eqqaaniittoq takulerpaa. Erniinnaq eqqaavaa Hansip kakkissarfigigaa. Taannatuaavorli najukkap taassuma ilumut pisimasoqarfiusimaneranik uppernarsaatissatuaq.
  "Aa, Hans! Ilumoortoq illit nammineq oqaatigineq saperukku uanga oqaatigiinnassavara. Asavakkit. Erniinnaq ataatsimuulertariaqarpugut tamanna qanoq akeqassagaluarpalluunniit", anersaaruluppoq.
Politiit paasissutissanik erseqqissunik ujarlertuarput, iluatsitsinngillalli, ataaserli tamarmik siunniuttagaat unaavoq: Hans apersorneqaraluarnermini akinngitsoq matoqqasutullu pissusilik.
  Eqqartuussinermi tullermi aamma taamatut pisoqarnialersoq ilimanarsivoq. Eqqartuussisoq sukannerpasippoq, saammaassiumanngitsutullu kiinaqarpoq.
  "Ullumi tassa killisiuinerit kingullersaat. Pisuunerit uppernarsarniaruk! Nassuerluaannarniarit! Pisuuvit?"
  "Naamik!" Hans akinasuarpoq nangillunilu: "Siornatigut taama oqarfigereersimavakkit. Uanga toqutsisuunngilanga. Pinngitsuuvunga."
  Eqqartuussisoq kamannerup pianik aappilliallappoq, oqaloqqilerporlu: "Eqqartuussisut eqqortumik nassuerfigisariaqarpatit. Apeqqutigisartagaralu kingumut apeqqutigeqqissavara:
  "Taamani arfininngornerup unnuaani borgmesteri toqutaammat nalunaaqqutaq ataatsip marlullu akornanni sumiippit?" Eqqartuussisoq nipangitsiarpoq, erniinnarli nangeqqippoq: "Angut-aa! Oqalunniarit! Taamani oqaluffiup sioraani borgmesteri inuartarineqarmat sumiinnerit oqaatigisinnaagukku pinngitsuutitaallutit ini manna qimassavat! Kisianni akiumanngikkuit ilisimatinniarpakkit inatsisit naapertorlugit sukannernerpaamik eqqartuunneqassagavit, tassalu: Inuunerit naallugu parnaarussivimmiissaatit."
  Hans akinngilermat Margrethep assani uluttuutingaaleramigit nagguai qaqortuinnanngortippai. Nipi iluanit kuussuartut supilersutut qaffanniarsarilerpoq: "Maanna qaa nikuinniarit! Suaartarniarit: Tamatuma nalaani Hansilu Putorsuup eqqaani karsersuit tunuini pakkulluta asarusaarpugut. Aatsaat ullaassakkut seqineq nuilermat nalunaaqqutaq sisamanut qimalluta angerlarpugut."
  Nikuileraluarluni takulerpaa Hans eqqissisimajunnaartoq. Takanna nikuippoq, suaartalerporlu:
  "Inuunera tamaat parnaarussivimmiinnianngilanga. Pinngitsuuvunga. Eqqartuussineq kinguartilaarniaruk, taava ilumoortoq tamaat oqaatigissavara."
  Eqqartuussisoq akinngilaq.
  Taava Hans tassanngaannaq arpalluni aniartulerpoq, iluanaarlunilu akornuserneqariartinnani matu mapperpaa anillunilu.
  "Unitsissiuk! Unitsissiuk!" Eqqartuussisoq suaartarpoq, politiilu malersuiniarluni anipallappoq.
  Hansip aqquserngit nalunngilluinnarpai, taamaakkaluarlunili aqqusinikkoorusunngilaq, nalunngilaami angallattut erniinnaq unitsissagaanni, inoqannginnerusartut aqqusaartoriarlugit Putorsuup eqqaani karsersuit toqqorfissani ornippai. Taamaalilluni politiinit malersuisiminit siuarpoq, aatsaalli anersaartorluarnialerluni biilerpalunneq suaartarpalunnerlu tusaramigit qattorngup tungaanut qimarraserpoq.
  "Unigit!", nipi kingunerminit suaartarpaluttoq tusarpaa, kisianni uninnani ingerlaannarpoq.
  "Unigit! Unikkumanngikkuit aallaassavakkit!" Nipi kingunerminit sioorasaarerpaluttoq tusaqqikkaluarpaa, kisianni qimaaginnarpoq.
  Taava aallaariarpallappoq, aqerlorlu siornatungaanut qaarsumut qiangaarpoq, Hansili uninngilaq. Aqerlup aappaata niaqua qulaasungarlugu qaarsoq eqqorpaa. Aallaariarnerup pingajuata Hans suli qimaasoq pukusuagut eqqorpaa, erniinnarlu orluvoq.

----

Politiit Hans napparsimmavimmi toqusoq nalunaarutigiartorlugu eqqartuussisup illuata silataanut unimmata eqqartuussisoq anillappoq.
  "Qanoq piva?", aperaaq.
  Politeeq nangaasoorpoq, aappaatali akissuppaa:
  "Ajoraluaqaaq, toquvoq. Qimaasoq unissarlugu marloriarluta igittaraluarpugut, qimaaginnarporli. Pingajussaanik aallartoorfigalugu pukusuatigut aallaaneqarpoq, toquvorlu." 
  Eqqartuussisup tuvini qaffaamisippai oqarlunilu:
  "Immaqami toqujaarami iluanaaginnarpoq. Parnaarussivimmi sivisuumik toqujartuaarnissaraluani taamaalilluni sivikinaarpaa.  Toqutsisuuvoq navianartoq! Amiilaarnartumik toqutsisoq!."
  Taama oqarlunilu tunukkami iserpoq.

----

Hans ilisaalermat Margrethe naasunik tigummiarluni oqaluffimmukarpoq.
  Oqaluffik qanilliartuinnalermagu inuit alapernaaserlugu nakkuttuarpaat, arnaq inuusuttoq takornartaq pinnerlunilu kusanangaartoq naasortaliiartortoq. Oqaluffik tikikkaluaramiuk isinngilaq. Matuata silataanut unippoq. Aatsaat iliveq eqqunneqalermat malinnittunut akuleruppoq. Naasut ilivermut iligamigit unitsiarpoq. Taava kaajallappoq inuppassuillu naalagiat isaannarminnik malikkaanni aniartorpoq anillunilu.
  "Kinaana? Kinaana?", sumi tamaani isussualunneqarpoq, kinaasorli ilisimaneqanngilaq.

----

Tamatuma kingornatigut ullut marluk qaangiuttut arnaq takornartaq eqqartuussisarfiup matuata silataani qeqarpoq. Uninngalertoraluarluni matumut sianermat politiip, taamani Hansimik unnerluussisup, mappiuppaa.
  "Suniarpit?"
  "Eqqartuussisoq oqaloqatiginiarpara."
  "Qanoq ateqarpit?"
  "Qanoq ateqarnera apeqqutaanngilaq."
  "Qanormi eqqartuussisumut oqassaanga?"
  "Oqarniarit arnap oqaloqatiginiaraa."
  Politeeq eqqarsarpalulluni uninngalertoraluarlunilu iserpoq. Mulutsiarluni anillaqqikkami Margrethe isertippaa.
  Eqqartuussisoq allaffimini issiavoq, inussiarnerpasinngilarlu.
  "Inginniarit!", issiavik tikkuarlugu oqarpoq sulianilu saallugit. Allalertutsiarluni Margrethe saaffigaa aperalugulu:
  "Qanoq oqaasissaqarpit?"
  "Oqaloqatiginiarpakkit!"
  "Sumik?"
  "Ullualuit matuma siornatigut Hansip eqqartuunneqarnera pillugu."
  "Hans toquvoq. Tamanna pissusissamisoortutut inerpoq."
  "Qanoq? Tamanna pissusissamisoortutut inerpa?"
  "Aap, Hans toqutsisuuvoq navianartoq, tassalu toqugami pisassani pivaa", eqqartuussisup nipaa assut qiiaamminarpoq.
  Nipangersimaneqalertorpoq.
  "Isumaqarpit eqqartuussineq pissusissamisut inertoq?"
  "Oqarfigereerpakkit ilumut taamaattoq."
  "Kisianni Hansip toqutsisutut pasineqarnera eqqunngitsooriarpat Hansimik toqutsisut inuartutut naatsorsuunneqassapput."
  "Isumaqanngilanga Hans pinngitsuusoq. Oqarfigereerpakkit toqutsisuusoq, ilami allaat tillittuusoq."
  "Hans toqutsisuunngilaq. Nammineq pinngitsuulluni nassuertoq tusarnaarpat."
  "Upperinngilara. Nalunngivippara toqutsisuusoq navianartoq. Nammineq misiaraluarpoq, aatsaalli taamaattumik nalaataqanngilanga."
  Margrethe imminut eqqissisarpoq. Eqqartuussisoq toqqarlugu qiviarpaa, alarnagulu oqalulerpoq:
  "Ilumoortoq uanga uppernarsarsinnaavara."
  "Qaa, uppernarsariaruk!" Eqqartuussisoq assut inussiarniippasilerpoq.
  "Aap, uppernarsassavara. - Ilumoortorli Hansip oqaatigeriigaa upperinnginnakku oqarfiginiarpakkit: Illinuna Hans toqukkit!."
  "Qanoq ilillunga?" Eqqartuussisoq kamannermit qarsorpoq, oqarporlu isikkumigut qiiaamminarsivilluni.
  "Hansip qinnuigigaluarpaatit eqqartuussineq kinguartikkallaqqullugu ilumoortoq tamaat taamanikkut oqaatigiumaaramiuk. Illilli sioorasaarpat oqarfigalugu inuunini naallugu parnaarussaasussanngortoq. Oqaatsivit taakku annilaartingaarmanni Hans paatsiveeruppoq, qimaanialerporlu."
  "Tassami Hansip ilumut pisuuneranut uppernarsaatissavik!"
  "Naamik! Hans pisuunani toqutsisutut pasineqarnini eqqarsaatigingaartarsimassavaa. Tamanna pillugu qularnanngitsumik parnaarussivimmi sinnarliortarsimassaaq. Tamanna sianiutimigut sanngiillissutigisimassavaa. Ilumoortoq oqaatigisaraluarlugu upperineqarneq ajorami kiisa naggataatigut sianiutaasa tamanna attanneq sapiliinnarpaat."
  Margrethe nipangitsiarpoq, nangeqqilertorporli:
  "Aammalu Hans allarpassuarnik eqqarsaatissarpassuaqarpoq."
  "Sunik?"
  Margrethep eqqartuussisoq alarpaa, ikerinnarmullu nakkussilertorpoq.
  "Sunik eqqarsaatissarpassuaqarpa?", eqqartuussisoq apereqqippoq.
  "Hansip nuliani qimanniaraluarpaa arnaq alla asasani naapikkamiuk attaveqarfigilersimagamiullu. Kisianni nuliata qimakkumanngilaa, Hansillu arnaq taanna kukkuffigisimagamiuk meerassaqarfigilersimagamiullu attaveqarfiginiarlugu aalajangersimavoq."
  "Hans nuliaqarpoq meeraqarporlu. Taamaaliorsimaguni kukkusumik iliorpoq, Hansimi ilagiit tusaatillugit neriorsuereersimavoq arnaq katitani aappariumallugu toqup kisimi avissaartitsinissaata tungaanut."
  "Aap, Hansip qanoriliornera kukkuneruvoq, inulli naammalluinnartuunnginnami kukkusarpoq. Hansip arnaq alla atassuteqarfiginiaramiuk kukkuvoq. Aamma illit kukkuvutit angutip toqutsisuunngitsup pinngitsuunerminik qinnutaa tusarumanagu toqutsisunngoravit!."
  Taava eqqartuussisoq kamannermit toqungasutut asingatigilerpoq.       Imminut naalakkersorneq sapilerpoq, ataqqinassutsinilu puiorpaa. Nerrivik tilluppaa, nikuipiloorlunilu suaarpoq:
  "Kinaagavit eqqartuussisumut assuarlerniarpit? Eqqartuussisoq naapertuilluartuuvoq, eqqartuussisarnerilu naapertuilluarnikkut naammassineqartarput."
  "Kisianni taammaakkaluarluni Hansimut naapertuilluartuliun-      ngilaq", Margrethe eqqissisimangaarami nipaa qiiaamminaannarpoq.
  Tamatuma eqqartuussisoq kamassimaqisoq sunnerpaa. Kiinaa erniinnaq saamanerulerpoq, Margrethemullu saappoq.
  "Qinnuigaakkit illit kinaagaluarnersutit Hansimik illersuiniartutit Hansip pisuunnginneranut ilumoortoq oqaatigeqqullugu."
  "Aap, taamaaliussallunga piareersimavunga."
  Margrethe nipangitsiarpoq, eqqarsaatinilu katersorniarlugit avungaannalertorpoq.
  Ini najugaat nipaallingaarami qiiaamminarsiinnarpoq.
  "Illit ilisimaviuk taamani toqutsinerup unnuaani nalunaaqqutaq ataatsip marlullu akornanni Hans sumiittoq?", eqqartuussisoq toqqarluni aperisoq eqqissisimangaarami nipaa tusarsaanngingajavippoq.
  "Aap, uangaana arnaq taanna Hansip asasaa meerassaqalerfigisimasaalu. Taamani arfininngornerup unnuaani nalunaaqqutaq ataatsimit Putorsuup eqqaani karsersuit tunuini inunnit tamanit pilluarnerugunarpugut. Qimaallanngivippugut, aatsaalli ullaakkut nalunaaqqutaq sisamanngorluni seqineq nuilermat angerlarpugut."
  Margrethe nikuippoq, inuulluaqqusillunilu sikilaariarluni eqqartuusisoq periusissaarulluni maangaannaq ukilersoq qimaanarlugu anivoq.

----

Margrethe illusisarfiup tungaanut ingerlalerami tarnimigut eqqissisimalluinnarpoq. Eqqarsaatini qamuuna naalliuutigisani anippai, Hansillu aqqa mingutsitaaleraluartoq minguiarpaa.
  Illusisarfimmut iserami aviisi nutaajugunarluinnartoq nerriveeqqap qaaniittoq takugamiuk ornippaa, saqqaanilu assiliartat marluk, Hansip assinga, allallu angutip ilisarisimanngisaata assingi sanileriillutik assiliartaasut takugamigit misissutsiarlugit ataanni allassimasut tupigiummerlugit atualerpai:
  "Ullaaq manna inuartoq nammineerluni politiinut orniguppoq nassuerlunilu nammineq borgmester Abraham Kristiansen oqaluffiup sioraani savimmik kapillugu toqussimallugu aningaasivianillu nalunaaqqutaaraanillu tilliffigisimallugu."
  Margrethep taamaattoqassasoq ilimageriigaa kiisami nalliuppoq, kingusinaarporli.
  Taava iniminut majuarpoq. Siniffimmi sanianut seeqqumiarpoq, assanilu paarlallugit qummut aarlorpoq:
  "Naalagaq! Illit aqqutigeqqusatit ilumut siunersissaanngillat..."
  Taava malugilerpai qullini ulussamigut kuuppalulersut. Qulliit aliasunnerup qullerinngilai, kisianni nuannaarnerup qujaniarnerullu qullerai. Hans asasani annaagaluarpaa, qujaniaqaarli Hans pinngitsuusoq eqqartuussisumut oqaatigeriikkani uppernarsarneqarmat. - Taava nipini isussuarpaluttoq tusarpaa: "Hans asagakkit isumaqarpu-nga Guutip peqqusaa naammassigiga. Timiga asanninnikkut ilinnut pilliutigisara ilinnuinnaq pilliutigaara. Allanit attorneqassanngilaq."
  Matu kasuttorneqarpoq.
  Margrethe nikuipallappoq, iseqqusivorlu.
  Kiffaq iserpoq nalunaarasuaat tigumiarlugu, Margrethemullu tunniuppaa.
  Kiffaq animmat nalunaarasuaat ammarpaa. Oqaasertai atuartinnagit atsiornera takoqqaarallarpaa. Anaanap nalunaarasuaatigaa, allassimavorlu:
  "Isumaaluppunga. Uternialissasoralutit aningaasat nassiuppakka inuulluarit
 anaana"


14.

Timmisartut mittarfianni ulapputtunnguaqarpoq. Nassatanik oqimaalutaaniartut bilitsinilu aaqqiisitsiniartut malittariiginnaat, siulliit naammassineq ajulersut utaqqillugit, siuleriippassuanngorlutik qeqqerarsimapput. Bilitsilerisut marluk tamaviaavillutik ulapipput, ilaannilu nipi nipittuumisaarpalunnertut ittoq taakku tungaannit tutsiuttarpoq. Saarliit ilaasa bilitsissatik tigumiarpaat illuanillu nassatatik sanimut illertarlugit, ilaasa kiinaat iluarusuppasippallaanngillat. Nalunanngillat timmisartumi inissaarukkallarsimasut.
  Maluginiarneqaruni malugineqassagaluarpoq arnaq inuusuttoq nikorfattorpassuit akornanni sukkaalliorluni bilitsilerisut tungaannut qanilliartorusaartoq. Anguterpassuit bilitsiminnik tunniussereersimallutik issiavinni issiasut arnaq taanna takornartaq maniguuppaluttumik taattoqarlutik nakkuttuarpaat, arnalli maniguuppasinngitsumik sinngarpasissumillu kiinaqarlutik qissimigaartarpaat. Tassalu Margrethe! Arnaq asanartoq sumiikkaluaruniluunniit maluginngitsuugassaaneq ajortoq.
  Ulappunnersuaq kiisamiuna qaangiuttoq. Ilaaniuttorpassuit issiavinnut issaapput oqallillutillu. Aallariartoqqusissummik nipi nipittortaatitigut tusarliuttussaq utaqqiinnalerpaat.
  Kiisamilumi nipi ikiartoqqusisoq tusarliuppoq. Ilaasussat nikutsipallapput pigisatillu tigupallariarlugit timmisartumut ikiartupallapput.
  Margrethep iluatsitsilluni issiavik ataasiuttariaq igalaap saaniittoq takoriaramiuk ornippaa ingiffigalugulu.
  Erininarsinani timmisartoq silaannarmut qangattarami ikerinnarmi uninngatsiariarluni avannamut aallarpoq illoqarfik qulaatilikkani tarrikkiartulerlugu. Margrethep illoqarfik tarrilersoq isigilertorpaa, illoqarfik assut misillerfigisimasani, qularnanngitsumillu inuunermini misillerfiginerpaasassani. Pisimasut kingornamut puiorneqarsinnaanngitsut tassunga niperarput, Margrethellu nalunngilaa taakkua serparnerisa ilaat imminut niperartut kingornamut peerneqarsinnaajunnaarlutik.
  Hansip qanoq pineqarnera alianartoq sivikitsumik takorluulertorpaa. Meerassartik timimi iluani alliartortoq, ataataqarnani inunngortussaq, eqqaaleramiuk isini imerlaarsilersut malugai, meerassarlu taanna tassaavoq nammineq Hansillu asanninnikkut pilersitaat.
  Tassanngaannaq kisimiikkunnaartutut misigilerpoq, soorlumi Hans sanianut pisoq, eqitsineratalu pilluarnassusia malugisoraa.
  "Hans!", isussuarpoq."Meerassarput asanninnikkut perorsassavara, asanninnermik uannut misigisitsinerpit assinganik. Tamatuminnga neriorsuiffigaakkit."
  Tassanngaannaq qaammaallanneq sakkortooq qinngortoq malugaa. Silammut qiviartorlu seqerngup qinngornerata inngianaqaluni kiinaagut
qinngorfigaa, kissarneralu malugaa.

----

Ualiartulerluni seqineq pukkililerpoq. Qaqqarsuit inngii apisimasut kusanaqateqanngitsumik aappillerput. Kusanassuseq taamaattoq inuup tunniussinnaanngilaa, inuillu toqujasut assaasa assilisinnaanngilaat. Tamakkuninnga pinngortitsillunilu atatitsisup kisimi kusanangaarsusermik taamaattumik inuusut takutillatsiartarpai kusanangaarsutsip inornangaartup tarralinera nunamut maanga seqersiallatsillugu tarnillu najukkamut toqup ajortullu pallissinnaanngisaannut angerlarsilersillugit anersaarululersillugillu.
                            ----

Timmisartoq Narsartalimmut qanilliartuinnalerpoq. Margrethep angallatit pinnguannguatut mikitigisut takuleramigit nunat qanilliartortut misissorlualerpai, ilisariortulerpaalu. Aajuna Norsap ikerasaa. Tassani aasaq manna anaanakkuni ilagalugit aalisarsimapput. Saarullissimapput, nunamullu nioriarlutik igaarsimapput, qaarsullu qaanut kueriarlugit mamarsavillutik nerrissimapput. Aamma aajuku qeqertat marluk! Taakkunani imeqqutaallanut mannissarniarsimapput. Imeqqutaallat kussaartut assut ersigisimavai. Mannissariarlutik igasimapput, nerilluataarsimappullu.
  Eqqaalerpaa ilani igalersut qimallugit pisuttualaartilluni naasorpassuit assigiinngeqisunik sikkernillit kusanangaartut tupigusuutigalugit takusimasani. Qajaasat, tikiusaat, ulannerusat, tupaarnat, niviarsiat allarpassuillu nuannarisimaqai eqqarsaatissarsiffigisimallugillu. Angissutsimikkut assigiinngeqaat, tamarmilli aasap kiannerani inerissimapput qaamanerup nukissamik tunisimammatik. Tattoqisaattutut ikkaluarput, kattulluguli nunarsuaq inuuffigaat. Kusanassutsiminnik inuusut nuannaalersittarpaat isumaasigut sunnerlugit sulilu kusanarnerusunut takorluuilersillugit.
  Aa, ilami aasarsuaq! Inuunerup tamarmi nutarterneqartarfia! Ukiumi issip taarnerullu inuuneq oqimaannerulersutut misigitittarpaa.
Pinngortitarsuaq puungarujuttutut eqqissisimajunnaartarpoq. Anorersuit sukkulluunnit pakasaasinnaalersarput, angalasunnguillu ilaanni naalliullutik ernumallutillu ilagisannguaminnut tikinniapiloorsinnaasarput. Seqineq tarrisimaleraangat inuusut amerlaqisut taarneq malugisarpaat. Inuit ilaat puungarujuinnalersimapput uernaannalerlutillu allalli sinissaaruttarput, aammalu ilaat sianiutiminnik qasusoorniaannalersarput. Tassalu taarnerup inummi sunniisarnera taamatut malunniussinnaasarpoq.
  Tamakku tamarmik ersersippaat inuup qaamaneq, seqineq, pinngit-  soorsinnaanngikaa. Seqineerutivikkaluarpat silarsuarlu taartuinnan-ngorluni nunarsuarmi inuuneq qamissagaluarpoq.
  Margrethe sumik - qaamaneq pillugu - eqqaaniagaqartutut ilivoq. - Aa, ilumut! Aamma tarnikkut inuuneqarpoq. Inuk qaammaqquteqarpoq, qaammaqqutillu taassuma siulersorlugulu atatippaa. Inuunerup qaammaqqutaa taanna aamma taarnermik ungatangerneqartarpoq. Inuuneq aamma ukioqarpoq, anorersuaqartarporlu. Anorersuaq ilaanni iluaqutaaginnarsinnaasarpoq silaannarmik nutarterisarami takussunarsisunillu teqqaalluni saliisarluni, anorilli sakkukinnerusut su-      ngiutiinnarneqarnerusarput naak sunniisarneri assigiinngittaraluartut.
  Tamanna naneruutit marluk assigiit ikinneqarlutik nungujartortut erseqqissartarpaat.
  Naneruutit marluk assigiit ikikkaangatsigit naatsorsuutigisarparput ataatsikkut nungukkiartoqatigiissasut. Taamaannerli ajorput. Suiallattarnerit paasinanngitsut arlaat sukkanerusumik nungujartortilersarpaa .
  Inuunitta ingerlanera naneruutit ikumanerinut eqqaanaateqartarpoq. Inuunerput naneruutitut sapinngisatsinnik inooqatitsinnut qaammarissuutikkusukkaluarparput, ilaannili aamma malugilersarparput naneruupput allanit ikummarliornerulersoq. Suialaarnertut ittut sungiutiinnakkat arsalaarfigisarlugu sukkanerusumik nungujartortilersarpaat isikkualu kusanarunnaarsittarlugu. - Nammineq inuunera taamatut ingerlasimavoq. Maanna nunani qanilliartorpaa qamuuna qilanaaruteqarnani, ilami allaat kanngusuttutut misigisimalluni. Arsalaarnerit taamaattut aqqusaarsimavaat, namminerlu tamakku pissusissamisoortutut isigilersoorlugit naneruutaa ikummarliulersimavoq kusanarunnaarsimallunilu.
  Aatsaat eqqarsaruttulerluni malugisoraa timmisartoq soorlu uilersoq. Silammut qiviarpoq. Narsartalimmut milluinnalerput. Illut avalliit qulangereersimavaat, aajunalu illuat erseqqilluinnartoq. Anaanakkuisami timmisartut mittarfiannut niuffiorsimassanerpaat?
  Tasama illunnguit mikingaaramik soorlumi pinnguaannaat. Aqqusininnguit titarnertut ittut biiliarannguit angallaffigaat. Tamakku tamaasa qulaanit isigalugit soorlumi piviusuunngitsut. Inuunerli tasamaniippoq, piviusumillu inuuffigineqarnera nunamut tummareernikkut aatsaat paasinarsilluarumaarpoq. - Inuuneq pinnguarfiunngitsoq, sorsuffiusoq, ajunngitsumik aalajangersimasumik siunertarisaqarluni ingerlaniarfiusoq, siunnerfigisamut eqqarsaatigilluaqqaarlugu toraarniagaqarfimmut anguniagaqarfiusoq.
  Timmisartoq mittarfiup qulinnguani unitsiariarluni erniinnaq
mippoq .
  Margrethe anitinnani mittarfiup illutaata tungaanut qineraluarpoq, kisianni anaanakkuminik takusaqanngilaq, inuppassuilli taakani katersuussimapput.
  "Tassami niuffiorneqanngilangaluunniit" ajorusuummerpoq, erniinnarli imminut nalerisapallappoq isumaliorluni: "Ataguaasiit ajornavianngilaq. Illutsinnut silatangiukkuma anaanama iseqqussajunnarsivaanga naak qinngaqqunnarlunga nunannut utertunga nalunngikkaluarlugu."
  Margrethe pigisaalunnguani tigoriarlugit kingulliit ilagalugit niuvoq sumik nukinngutinnguaqarnani. Siumut qissimikkami takutsiarpai siulini ilagisaminnit ikinngutiminnillu qanoq tikilluaqquneqartut.
  Namminerli?
  "Margrethe!"
  Soorlu nipimik ilisarnartumik tusagaqartoq. Siumut qiviarami takusani upperisinnaanngilaaluunniit. Aajuna anaanaa, tunuaniippullu ataataa aninngualu.
  Anaanami siulliulluni pakkummani malugilerpoq isini immappallattut. Taama tikilluaqquneqarnissani naatsorsuutigisimanngilaa, kingulliullutillu ataataata aninnguatalu pakkutaarpaat. Margrethe soorlumi sinnattuinnartoq. Ilumut asanninneq taama atsigisinnaava, "inuk ajortuliortoq" inuttut allatut isigineqarluni tikilluaqquneqarsinnaava?
  Mittarfiup silataani biilit nalinginnaasut taxallu uninngarrapput. Margrethekkut mittarfimmut iseqqaarallarput kuffertinik aggiussilersut utaqqillugit, issiavimmullu sanileriillutik ingipput.
  "Kutaa, Margrethe!"
  Nipip tungaanut qiviarami takulerpaa Jørgine eqqamini qeqartoq assanilu isaassimallugu, Margrethellu eqippaa.
  "Maqaasinaqaatit!" Oqarpoq. Margretheli isumaqarpoq inussiarnisaarniarnera pissusissamisuunngitsoq.
  Kuffertit takkuteriarmata Margrethep kuffertini anninniarlugu tigoriaraluarpaa, aninnguatali tigupallappaa annillugulu, taavalu tamarmik anipallapput, biilimullu ikigamik aallarput.
  Margrethe illuminnut iserami suut tamarmik allanngorsimanngitsut takuai, kisianni soorlu mikinerulersimasut.
  Tamassa nerisassannguaqarpoq. Igaffiup nerriviusaata qaaniipput mattaat, tinguit, nikkut, saarulliit panertut, orsoq nutaaq allarpassuillu, suut kalaallip inuulluutigisinnaasai. Ilaqutariit tamarmik erniinnaq nerriserput oqallillutillu. Margrethep ataatakkuni aatsaat taama nuannaartigitillugit takusorai.
  Margrethep tamakku pisut assut uisaallaatigai, ilami  tikilluaqqusineq taama kusanartigisoq piviusorpalaarsorinagu malugitinnaveersaarluni ilami kiinnaat qimerlooraluarpai, kisianni nuannaarnerat kiinaanni ersittoq piviusorpalaarluinnarpoq.
  Margrethe nerereerluni iniminut iserami suli tupigusunnerulerpoq. Suut tamarmik kusanarluinnartumik aaqqissorneqarsimapput. Siniffimminut nerfallarluni innarami oqorutai qangali tipigialaannguarsi!
  Tamakku tamarmik Margrethe tupigusunnerulersippaat. Nalunngilaa qanoq pissuseqarnini ilami tamarmik nalunngikkaat. Kisianni tamanna pillugu arlaannaataluunniit apeqquteqarfiginngilaa, nuannaartsitsiniarnerallu qanganit ingasannerulluinnarpoq.
  Eqqarsarluni aatsaat tupigusoruttulersoq matu kasuttorneqarpoq.
  Margrethe ingipallappoq, oqarporlu:
  "Iserit!"
  Aninngua iserpoq poortugaq nassarlugu assut qungujulalluni, Margrethemullu tunniuppaa.
  Maliinnarlugu ataataa anaanaalu aamma iserput assut nuannaarpalullutik, anaanaalu poortukkamik aamma nassarpoq, Margrethemullu tunniuppaa.
  Margrethe poortukkat tigumiarlugit qungujulaniaraluarpoq, ajornartorsiorporli. Qiasunngunini akiorneq saperluinnangajappaa.
  "Ammarniaruk!", aninngua oqarpoq.
  Poortugaq karsiaraasaq ammarmagu nalunaaqqutaaraq kusanavissoq saqqummerpoq.
  "Uagullu tunissupput ammarniaruk!", arnaa oqarpoq.
  Ammaramiuk periarpaa, kjuuliuna! Kusanangaarami qangami tassa qillalaannguarsi!
  Margrethe attortinnermit nuannaarpiarunnaartutut ilivoq aperalunilu:
  "Sooruna tuniorarpisinga? Tunisariaqanngikkaluarpassinga!."
  Eleonorakkut uinilu imminnut qiviarput, qungujulerpullu.
  "Ullumikkut ulloq eqqaamanngiliuk?" Eleonora aperaaq.
  "Naamik eqqaamanngilara", Margrethe paatsuungalluni akivoq.
  "Ullumikkut nalliupputit. 18-nik ukioqalerputit."
  "Ullumi qassinngorneruva?" Margrethe tupaallalluni aperaaq.
  "Ullumi tassa marlunngorneq, oktoberip 28-at"
  "Aa, usi!", Margrethe qungujuppoq.
  "Ila, paninnguara! Inuuviit puiorsimagaluarpat."
  Taava panni eqitaarpaa, ersaatigullu kunippaa. Taamatuttaaq aninngua ataataalu taamaaliorput.
  "Ukorsiiaa! Nalliuttunnguaq qimakkallartigu, kaffisornissatta tungaanut qasuersilaarniassaaq", Eleonora oqarpoq.
  Taava tamarmik anipput.
  Anisimalermata Margrethe soorlu aatsaat silattulersoq. Ilumut ullumi nalliuppoq. Ullumi 18-nik ukioqalerfissani taama erinigitigalugu ulluni kingullerni atugarliukujunnermit nalliunnini puior- simagaluarpaa.

----

Narsartalik illoqarfittut alliartoruttorpoq, 2000-illu eqqaanni inoqarpoq. Qanga inuppassuaqarsimanngikkaluarpoq. Taamanikkut illoqarfik taanna eqqissinarluinnarpoq, inunnguilu kristumiutut inuunerup eqqissinassusianiipput. Illut matui parnaarneqarneq ajorput. Ilisat silamiittut qimmit inugaat aalariartinneqarneq ajorput. Tillittoqarneq ajorpoq. Allat pigisaat innimigineqavipput. Sumilluunniit aserorterisoqarneq ajorpoq. Toqutsisoqartanngilaq. Nappaatipalaat atuisunut kanngunartutut isigineqaannaratik inooqatigiinnermut nikanarsaataasutut takorloorneqartarput, uersakkallu qaqutigooqaat.
  Ukiulli isilersut nutaat allarujussuarnik nassataqarput. Tamakku Narsartalimmiunuttaaq sunniussimapput. Illoqarfimmi tassani inuuniarnikkut periarfissat nutaat nassaarineqartut peqatigalugit avataanit nutsertorpassuaqalerpoq. Filmit, fjernsynit aviisipalaallu eqqussorneqartut kusanartuinnarnik takutitassartaqanngitsut inooqatigiinnermut assut sunniupput. Tamakku amerlasuunit, pingaartumik inuusunnerusunit paasinerlunneqarput. Inuusuttuaqqat meeqqallu isiginnaartakkatik issuarniarlugit pinnguaaseqalerput. Tamakku malugineqarnatik sorlanipput, inuuneqarfigineqalerpullu. Taamaalilluni illoqarfimmi inuuneq eqqissisimasoq aserorneqarpoq. Suut tamarmik innimigineqarunnaarput. Inuusuttut ilarpassuinit inuuneq tassaasorineqalerpoq pingaarneruniunneq, tillinniarneq, aserorterineq, imertuarneq inuunerlunnerlu.

----

Jaaku Eleonoralu aappariit naapilluarsimasut ilagaat. Tamarmik assigiinngitsorpassuarnik soqutigisaqarput. Taamaakkamik ukiut nalliukkiartortut assigiinngitsorpassuarnik nassataqartartut nassataat arajutsinaveersaarluinnarpaat. Tamakku akuttunngitsunik oqaloqatigiissutigisarpaat, qanorlu ilillugit immikkoortitertariaqartut eqqartortaannarpaat. Soorunami ajunngitsortarpassui tigoorarluarpaat,
ajortortaali ajunngitsunut ilanngullutik iserniartut ilaqutariittut inuunerminnut akulerutsinnaveersaarpaat. Meeqqatik alliartortillugit eqqarsarsinnaalerneri peqatigalugit tamakkuninnga oqaloqatigisarpaat paasisinniaqqissaartarlugillu. Oqaluttuuttarpaat taamani meeraanermik nalaani pissusiusut ullumikkullu pissusiulersut assigiinngilluinnassusiinik. Taamaalillutik qaqugumut pisussat, meeqqamik utoqqalilernissaminni naapitassaat eqqoriakannersinnaalerpaat oqimaaqatigiissaartarlugillu imaaliorlugit:
  "Takkuuk, inuusunnitta nalaani inuuneq ima ingerlavoq. Ullumi imaappoq, nammineernialernissassi nalaani imaalersimassasoq qularnanngilluinnarpoq." - Taamaattumik meeqqatik tikkuartuunniartarpaat ullut taamaattut nalliuttussat piareersimaffigikannerniaqqullugit killup tungaanut saariaratik ilorfaap tungaanut saariarfissaqarsinnaaqqullugit. Namminneq illuminni ajorsaateqanngillat. Piumagunik qanorluunniit inuusinnaagaluarput, inuulluataarlutik, imerlutik pujortarlutik tamakkuninngalu nuannarisalinnik ikinngutissarsiorlutik, taamaaliorumanngillalli. Imminnut naalakkersorput. Nalunngilaat angerlarsimaffimmi inuuneq meeqqanut ineriartortunut qanoq sunniuteqartigisartoq. Taamaattumik meeqqaminnut isigititsipilunnaveersaarput tusaatitsipilunnaveersaarlutillu, nalunngilaallu taama inuuniarnertik iluatsisimaarnerminnut ataqqineqarnerminnullu pissutaanerpaasoq, ileqqorlu taamaattoq meeqqamik inersimalerunik nangikkumaaraat qularinngilluinnarpaat.

----

Margrethe inimini qasuersaalerami kingumut eqqarsaaterpassuaqalerpoq. Ullumi aatsaat 18-nik ukioqalerpoq, misilittagaqalereerporli. Isumaatsoorluni kukkunerata inuunerup pinnguarisariaqanngissusianik takorluuilersippaa. Isumaatsuutsiarnermigut angummut ilisarisimanngisaminut kukkuluttorami naartulerpoq..... Hansimmi toquneranut aamma nammineq pisuussuteqarpa? Immaqami! Apeqqut annilaarutigisaa qaffariataarpoq. Aappariittut inuunerup illernassusianut nalinginnarisassaanngissusianullu akulerussimanini eqqaaniartuaannarpaa. Hansip eqqarsaatai allamut sangutippai. Hansip kukkunini kusassalaarniarlugu kujammukartikkaluarpaa naak nuliani qimassinnaanagu nalunngikkaluarlugu. Tamatuma ilumuussusia nammineq paasilluinnarsimavaa. Paasilluinnarsimavaa Hansip nuliaminit pingaarnerutinngikkaani, tassami tikikkaluarmalluunniit niuffiupalaanngilaa takuniarnagulu. Hansip inuit oqalulernissaat pinaveersaarpaa. Inunnut tamanut saqqumisumik ilaginaveersaarpaa naapinnaveersaarlugulu. Taamaakkaluarlunili "allatut ajornartumik" naapittariaqarpaa isertugaq ajortoq pillugu toqqortorluinnarluni oqaloqatigisariaqaramiuk, isertortumilu inuit takusinnaanngisaanni aatsaat naapippaa. Tamannarpiaq pissutaalluni Hans toqutsisutut pasineqalerpoq, naggataatigullu toquvoq.Nammineq Hansip inuuneranut akulerussimanngippat qularnanngitsumik taama ajortigisumik pisoqarsimassanngikkaluarpoq, namminerlu taqqavaniinngippat qularnanngilaq Hans unnuk taanna anisimassanngikkaluartoq, kisianni nuliamini meeqqaminilu angerlarsimassagaluartoq. Nammineq eqqartuussisumut oqaluppoq taannarpiaasoq Hansimik toqutsisoq Hansip pinngitsuunerminik oqartarnera kinguartitseqqusineralu tusarumannginnamigit. - Namminerpiaannginnerporli Hansimik toqutsisoq...TOQUTSISOQ?
  "Uanga toqutsisuunngilanga", imminut nalerisarpoq. Nammineq qanoq iliuuseqanngilaq. Qanoq aamma taamarsuaq!" Imminut nalerisarpoq, eqqissisarporlu.
  Kisianni imminut taama tuppallersarniaraluarmalluunniit pisuusutut misigissuseqalernera allanngoriartunngilaq, ilami allaat ersarissiartuinnartutut ileriartorpoq.
  ''Illiunngila illusisarfimmit Hansimut atassuteqarniarluni ilungersortoq? Illiunngila telefonertoq? Illiunngila naapiffigiumasamut isertortumut akuersaarluni orniguttoq? Illiunngila unnuami tamatumanissaaq angummut nulialimmut aammaloorluni timiminik tunniussisoq?"
  Margrethe sapinngisaminik imminut eqqissisarniaraluarpoq tamakku pisimasut pissusissamisuuginnartutut inuunerullu ilassaviisut inuppassuillu imminnut asasut ileqqorisartagaattut isiginiarlugit, kisianni pisuusutut misigissuseqalernera uteriartuaannarpoq, ilami allaat artornarsiartorpoq:
  "Illiunngila uummateqanngilluinnartutut iliorluni siumut pilersaarutipiloqarnermik aaqqissueqataasoq? Illiunngila 18-nik ukioqalernissaq iluatsinniarlugu qimaaqatigiinnissamik akuersaartoq? Illiunngila tillinniaq, angutip nuliaminut asanninneranik aserorteriniartoq? Illiunngila inuit taakku aappariittut Guutip ilagiillu saavanni asattuinnarumallutik neriorsoqatigiinnerannik aserorteriniartoq? .... Illiunngila? ...... Illiunngila? ..... Illiunngila? ....
  Margrethe isumatsannermit paatsiveerutivippoq. Qinuniaraluarpoq, saperporli. Suut tamaasa iluatsitaarniarlugit imminut tuppallersarniaraluarpoq, kisianni Hansimik toqutsisutut imminut pisuutilernera sakkortusiartuinnalerpoq.
  Taava eqqaariataarpaa Guutip Kainimut apeqqutaa: "Sugavit nukkavit aavata nunamit torlorfigaanga? ... Soorlu arnap nipaa .... Hansip nuliata nipaa tusaaleraa: "Suugavit aappariittut inuunitsinnut akuliunniarpit? Tassa perloqqunarsiit! ... Siit! ... Siit!... Siit! ...
  Tassanngaannaq ikuallatoqalersillugu nilliasaat aallartippallappoq. Tusaavai ilani anerpallattut. Taava akitsiminut puppoq, qiangaalermallu timaa qartoranngersaartutut ilivoq.
                              ---
Pisimasut tamakku oqimaatsut Margrethep kiisa naggataatigut attanneq sapilerpai. Pingaartumik toqutsisutut imminut pisuutilernerata sianiutai qasusoortippai. Napparsimmavimmut unittariaqarpoq qasuersertariaqarlunilu, ilami naggataatigut Margrethe ima ajortigilerpoq sukatingajattutut pissuseqalerluni, imminut naalakkersorneq sapilerluni, ikiarsilluni piumasaannarminik oqaluttaleraluarluni.
  Taamaannerani Eleonora ilungersoqaaq. Ilani aallarsimammata kisimiilluni ulluni unnuanilu Margrethep sanianiittuartarpoq sinissanani. Ilungersuanermit qasulernissani eqqarsaatiginngivippaa, ilami allaat ulluni Margrethep ajornerpaaffigisaani sininngilluinnarpoq, tassalu unnuani pingasuni, assaalu iperassanagu tigummiuaannangajappaa.
  Margrethe ilaanni ikiarsilluni oqaluleraangat arnaa eqqissivissaaruttarpoq. Margrethep eqqarsaaterpassuit ilumini toqqortai imminut naalakkersorneq sapilermat nillikartuartalerput. Tamakku ilaanni imminnut ataqatigiinngitsunik, paasinartunilli kittorartitaaraluartunik uteqattaartuartarpai: "Anaana, isumakkeerfiginnga!....a--naa- -na, i--ilaa isu-- mak---keer---fi--gin--nga! U--a--n gaa--na kuk---kunera. U---a--nga ki---sima naal liuu----ti--gilak---ka! I---lis--si pin-na-si! Anaana i--laa! I---lis--si pin---na--si! Ili--si pin--- na--si! Pinnasi, pinnasi!" Taava sinilersutut ilisarpoq, oqaasiilu paasinarunnaarlutik isussuarpalaarnerinnanngortarlutik. Aatsaalli sinilaalersutut ileriaraluarlunilu tassanngaannaq makitertarpoq uerululluni oqaloqqilerlunilu: "Hansi isumakkeerfiginnga! Uangaana kukkunera. Illit kukkunerinngilat. Uanga kisima pisuuvunga. Uangaana illit toquninnut pisooqataasunga. Uangaana taamani katersortarfimmi festernerup kingorna qanoq iliornitsinnut kiserluinnarma pisuusunga. Uangaana tammartikkikkit. Hans Guutimut qinnunniannga isumakkeerfigeqqullunga. Uangaana..... Uangaana..!
  Margrethe taama erloqeruttortillugu arnaata qullini kuuttut assai  tigummilersarpai. Eqqissiimigaangat qummut aarlortarpoq. Qarna aalasarpoq, qanorli oqalunnersoq paasineqarneq ajorpoq.
  Margrethe taamarsuaq naallioreerluni unnuit pingajussaanni qasuertutut ilerpoq. Nipaaruppoq. Timaa ingussorarpoq, niaqua sanimut uppikarpoq. Arnaa nillerpoq. Toqusoralugu uppuserpoq, kisianni erniinnaq paasivaa toqunngitsoq. Anerterivoq. "Sinilersimasoruna!" Anersaaminini tusarpaa, eqqissiallapporlu. Ilimagivippaa sinitsiaruni eqqissiallassasoq pitsaanerulersimallunilu iterumaartoq.
  Arnaata panni isigiuartillugu malugaa kiinaa eqqissiartortoq. Toqulersutut qarsoriartunngilaq. Suli isiginiarlugu malugaa kiinaa qalipaatiginnerulersutut ilisoq, anerterineralumi eqqissivoq.
  Taamaalinerani niviarsiaq iserpoq, paasivaalu Margrethe sinilersimasoq. Taava Eleonora qinnuigaa siniffimmut inoqanngitsumut Margrethep siniffiata sanianiittumut innarluni qasuersitsiarallaqqullugu, namminerlu piggassiumalluni neriorsuivoq.
  Margrethe nalunaaqqutap akunnerini sisamani iterani sinippoq.
  Suli sinittoq arnaa sinitsiareerluni iterpoq panimmilu sanianut peqqilluni.
  Margrethe iterami eqqissilluinnarsimavoq. Siumuinnaq uikkami anaanami isigigaani takuaa: Qungujulerpoq, naggataatigullu pisarnermisut qungujuippoq.
  "Qanoq ippit?", arnaata qungujulalluni aperaa.
  "Ajunngilanga. Sunnguamilluunniit ajoquteqanngilanga, ippigisaqanngilanga", Margrethe akivoq.
  "Qujanaq! Qujanaq ajunngitsutit!"
  Margrethep anaanani qungujulaarlunl isigiuarpaa, naggatatigullu qasuertutut anersaamivoq aperalunilu:
  "Anaana, qanoq sivisutigisumik sinippunga?"
  "Nalunaaqquttap akunnerini sisamani itiiminak sinipputit."
  "Maanna ajorunnaarsimavunga. Qangatut ilisimavunga."
  Taava nipangerpoq. Isini sequnngersippai, kiinaalu eqqissisimangaarluni qungujulaartuarpoq. Assani anaanami tigummisaa arriitsunnguamik nusoriarlugu assani paarlappai, sequnngerporlu.
  Nipaallisimalertutsiarluni uippoq, qungujulaartuarlunilu anaanani isigiinnarpaa.
  Eleonorap paasisoraa panini oqaasissaqartoq, mianersorlunilu oqarfigaa:
  "Paninnguara, oqaasissaqarpit?"
  "Aap, oqaasissaqarpunga. Anaana sinnattorpunga."
  Eleonora nalornisuulerpoq. Panni qanoq sinnattorsimanersoq aperissanerpaa, imaluunniit nipangerluaannassanerpoq. Nakkutiinnarmani isumaqalerpoq panimmi sinnattuminik oqaluttuukkusukkaani. Pasitsakkiartuinnalerami panni oqarfigaa:
  "Sinnattut oqaluttuarerusukkukku oqaluttuariniaruk!"
  "Aap, anaana! Tupinnartumik sinnattorpunga. Tusarusukkukku oqaluttuutissavakkit."
  Eleonora akuersaarluni niaquinnarmik sikisarpoq. Taava Margrethep assani tunusuminut akitsiuppai, oqaluttualerporlu:
  "Sinnattorpunga nunami alianaatsorujussuarmi pisuttuarlunga. Eqqara qinerakku ilisarisorilerpara soorlumi Norsap ikerasaata qulaa aasaq saarulliortusi qalatsiillunga pisuttuarfiga. Ingerlaniarlunga qajaasat nusuppakka, tipiginnerallu inuulluutigilerpara. Siuninniippoq qattuneq. Taassuma tungaanut ingerlavunga. Nalunngilara qaqissallugu, qaqigukkulu takusaqassallunga. Orninnera misigerpiarnagu pileriarpara qaqilluguuna. Taava illuata tungaanut qiviarpunga."
  Margrethe nipangerpoq. Isini sequnngersippai, kiinaalu tupinnartumik pilluarpalulerpoq. Taava uippoq, nangeqqipporlu:
  "Tupinnartumik takusaqarpunga. Illuatunginniippoq angut nunamut seeqqumiarsimasoq. Qinugunavissoq paasivara. Suli nakkunniarlugu ilumut qinusoq paasivara,oqaluppalunneralu tusarpara:
  "Eqqaanaveerigit inuusutsillunga ajortuliaaserisakka pinerlunnikkalu, kisianni eqqaaginga isumassuissutsit naapertorlugu."
  Taava qulaa nuissat qaamasut ulippaat. Taakkunanngaanit qinngornerup sakkortuup ammut qinnguarfigaa, soorlumi ukiakkut seqineq nuiarsuarnit nittaalartaqartunit ammut qinngortoq qinngornerpassuarnik qalipaatilinnik angutip najugaa tamaat qaammarlugu, angullu qaamanersuup qeqqaniilerpoq."
  Margrethe nipangerpoq. Kiinaa suli pilluarpalunninngorpoq, nangipporlu:
  "Taava nipi tusarpara silaannarmit oqaluppaluttoq: "Kukkunerminnik paasinnillutik isumakkeerfigeqqullutik qinusut qanittuarpakka. Ajortuliaat aattut aappalutsigigaluartoq aputitut qaqortigilersippara. Kukkunerit arsatut ililluni nunami takussunaataalersoq anoritut silaannarmut tingitillugu tammartippara."
  Angut usorungaarlunga tupigusullungalu nakkunniartillugu ilisarisorilerpara. Taava tunginnut qiviarpoq.
  Hansiusoq ilisaraara.
  Taava qinngorneq tamanna annertusivoq, uangalu qaamanersuup aamma ulippaanga, nipilu saamangaartoq tusarpara, nalunngilaralu uanga pigaanga:
  "Isumakkeerfiginninnera ilinnuttaaq tunniuppara. Eqqissillutit aallarit!."
  Taama oqartorlu tusarlugu soorlumi assannik niaqqukkut patinneqartunga, pilluarnerullu taassaanngitsup timiga tamaat ulikkaarpaa. Taavalu iterpunga."
  Taava nipangerpoq. Sequnngerpoq. Assani akitsiussimasani peerpai, paarlappaalu.
  Kingunitsianngua uippoq. Taava anaanami assaa qungujulaarluni tiguaa.
  Matu neeqquallappoq. Nakorsaq iserpoq napparsimasunik paarsisumik aappaqarluni. Tupigusuppasilluni Margrethe nakkutilertorlugu aperaa:
  "Qanoq ippit?"
  "Ajunngilanga. Ajorunnaarpunga. Anaanakkunnut angerlaannarusukkaluarpunga."
  Nakorsap misissorluaqqissaarpaa. Tillerneri, uummataa isaanullu allaat. Taava isai toqqarlugit nakkutilertorlugit assani isaappaa, Margrethep assaa qungujulluni tiguaa, oqarporlu:
  "Aap, ajorunnaarsimavutit. Anaanallu biilit angerlaatissavaasi!"
  "Nakorsaq, pisukkusukkaluarpunga. Anaanama ilagissavaanga."
  "Aap, ajunngilaq."
  Nakorsaq qunqujulluni inuulluaqquseriarluni anivoq.

----

Ualiartulerluni nalunaaqqutaq pingasup qeqqa Margrethe anaananilu napparsimmavimmit anipput. Nuna qaallorimmik apisimavoq, seqinerlu tarringajalerluni tasamani nuissat aappaluttuinnanngortissimavai aqagussamut silap alianaalluinnarnissaanik sujulittuilluni.
  Eqisimaarlutik angerlalerlutik imaq nuigamikku angallat angisooq tikilersoq takuaat, erniinnarlu ilisaraat ataatakkumik angallatigigaat.
  "Aninnguakkut tikilerput!" Margrethe oqarpoq, tuaviuallapporlu.
Ingerlatsiarlutik Jørgine naapilerpaat ileqqumisut assut uumissuerpalulluni nakkussisoq.
  Qaangiinnarlugu ingerlariarlutik illuminnut isermata seqineq imaannarsuarmut tarrilerluni nuissanit anillaattoq igalaatigut ilummut qinngorsimavoq iigaq aappaluttuinnanngortillugu.

----

Margrethe unnukkut siniffimminut innarami ajorunnaarnini tarnimigullu eqqissinini pillugit tussunngulerpoq. Paaseqqippaa inuk qummut tateqarniartoq inuunermini puiorneqassanngitsoq.
  Taava assani paarlappai. Sequnngingalertorluni uikkami maangaannaq
ukisilertutsiarluni aalajangerpoq inuunini pilliutigiumallugu tarniminik eqqissisitsisup naalannaatissaanut inooqatimilu iluaqutissaannut.

----

Ukiut qassiialussuit qaangiuttut Narsartalik qimassimareerlugu kingumut uterfigilerakku assut pissangavunga illoqarfik taanna ineriartortoq illoqarfittut allatut avammut tusaamanerlugaanngitsoq nalunnginnakku. Soorunami tamatumunnga suna pissutaanersoq paasilluarsimanngilara. Ataaserli qularinngilara tassaniittoqarsimasoq inummik inunnilluunniit - taratsutut qaamasutulluunniit tamanit arajutsineqarsinnaanani ataqqineqarlunilu suliniartumik. Minnerun-ngitsumik Margrethep aqqa tutsuigisarpara, siunissamilu inooqatigiinnermi torersumik qarmaaqataasussatut neriugilluinnagara qanoq ingerlanersoq takussallugu assut qilanaaraara.
  Umiarsuarmut ilaallunga illoqarfik qanillilerlugu inuit qimaamillugit timmut isigilerama assut uissuummivunga. Allisimangaarami ilisarineq ajornarsingajassimavoq. Umiarsualivimmi umiaasaarannguit rejerniussuanngorsimapput. Illunnguit mikisut iluserissut illorujussuanngorsimapput. Illuliarujussuit quleriit ungaleriiaarput. Umiarsualivikkut pulajartuleratta nunamut ikaarnissarput eqqarsaatigaara, ilaannimiuna nunamut ikaarniartarneq ilungersunartoqartartoq. Umiarsuarli kisartarfimminut kisarnani nunap tungaanut ingerlaannarmat takulerpara talittarfissuup tungaanut ingerlasugut, timitsinnilu biilerpassuit angallapput. Talereerluta niullunga inuppassuit atisarissaartut atugarissaarpasissullu akornisigut ingerlareerlunga aqqusinersuaq silittoq narlusooq orsuutaasamik qalligaq atuallappara. Eqqaavara qanga tamanna inuit tummartagaannik aqqusininnguaqaraluartoq. Timinniippoq illorsuarujussuaq betonimik sanaaq quersuarujussuusoq paasiligara. Misissuillualerama eqqaalerpara taassuma inaaniikkaluartoq "quersuaq", illorujuk mikisoq orsuutitigaq orsunik siatsivik palliliinnarlugu assut tipeqartoq. Pisuffiga tamanna qanga qeqertaasimagaluarpoq portukuluttoq qanga umiarsuit pajuttaatit ikerasaqquttagaat, aqqusinersuarmik nunavimmut atassuserneqarsimavoq.
  Tupigusullunga aqquserngup sinaanut qeqqiinnarlunga sumut tamaa-
nga qinerusaartillunga allagarsiisarfik takulerakku ornippara. Tikillugu allagartaq atualerakku illoqarfimmi ulluinnarni inuunermi malittarisassat allattorneqarsimasut torerluinnartut uissuummissutigaakka. Imalu atsiorsimavoq:

                               Margrethe
Borgmester

Maanna qulariunnaarpara Margrethe taanna atsiorsimasoq kinaassanersoq, tassami Margrethe taamani qimakkakkuli takorloortagara arnaq kusanartoq qaqugu inooqatigiinnermi pilluaqqussutaalerumaartussatut neriuutigisara taamaattunngoqqullugulu nipaallunga kissaatingaartarsimasara, taamaattunngorsimavoq. Kissaatigisartakkakka piviusunngorsimapput.
  Taamaalillunga paasilluaqqippara kissaassissutit ajunngitsut inorsarfeqanngitsuusut, tamakkulu akisuaneri tusaaginnarneqartarsimanngitsut.
  Taava uummatiga kissalilersoq malugalugu qummut aallarpunga illoqarfik nuannarisara asangaagaralu qamuuna qujaniarlunga takusassarsiorfigiartorlugu, Margrethelu kutaariartorluqu.
Asasara Rene Lennert Frederiksen

Qujanaq apeqqutigisannut soqutiginarluinnartumut. Taamaattorli ilisimatitsissutigisinnaavarput apeqqutigisat piffissami qanittumi piviusunngorsinnaanavianngimmat. Tassami atortorissaarut taamaattoq piviusunngortinneqassaguni nukippassuarnik piffissamillu sivisoorujussuarmik pisariaqartitsivoq.
	Taamaakkaluartoq ilisimatitsissutigisinnaavarput apeqqutigisavit angujartuaarneqarnissaannut alloriarneq siulleq qanittukkut pisussanngormat, tassa qarasaasiami programmi kalaallit oqaasiinut misissueqqissarutaallunilu oqaasiliuut (automati) “Ilitsoqqussaralugu Oqaatsit Ulluanni” februaarip 21-anni atoqqaartinneqartussanngormat. 
	Neriuppugut tamatuma kingornagut ukiuni tulliuttuni alloriarneq tulleq angusinnaassallutigu, tassa oqaaseqatigiinnik misissueqqissarutaallunilu oqaaseqatigiiliuummik (parser) saqqummersitsilluta, matumanili periarfissat aningaasaliissutillu apeqqutaajumaarput. Taamaattorli alloriarnerit tamakku illit apeqqutigisavit angujartuaarnissaannut iluaqutaajumaarput.    
	Automati februaarip 21-ata kingorna nittartakkami uani ammarneqarsinnaalissaq:
www.oqaasileriffik.gl

Inussiarnersumik inuulluaqqusilluta

Oqaasileriffik

Kukkuniiaat pillugu paasissutissamerngit
Kukkuniiaat Microsoft Office-p programiisut allatut ippoq. Taamaammat Windows programit allat assigalugit qarasaasiamut ikkunneqaqqaartariaqarpoq. Tamanna ajornarpallaassanngilaq, tassami toorsiinnarluni ikkunneqartussatut aaqqissugaammat.  
Kukkuniiaatip sannaata annersaa automatimik taaneqartarpoq. Taassuma kalaallit oqaasii oqaasersiallu kisissaanngiusartut (milliardit arlalissuit) atuarsinnaavai nutaanillu oqaasiliorsinnaalluni. Uani ‘oqaaseq’ imatut paasineqassaaq suulluunniit naqitat kisitsisillu ataqatigiissut illuttut naqinnertaqanngitsumik akunnillit. Taakku saniatigut Kukkuniiaatip programit arlallit automatip Wordillu akornanni attaveqartarnerani aqutsisut imarai, tassa atuisup automatillu akornanni attaveqartitsisut. Kisianni automati tassaavoq systemip “qarasaa”.   
Kukkuniiaatip oqaaseq atuisup skærmimi nammineq allataa atuartarpaa. Oqaaseq sukuiarlugu ajornaquteqanngitsumik misissorsinnaaguniuk oqaatsip tullianut nuuttarpoq. Sukuiarlugu misissorsinnaanngikkuniuk Word peqqusarpaa ataatigut aappalaartumik titarnileqqullugu, taava oqaatsit tassunga assingusut naqinnermit ataatsimit amerlanerusut tulleriiaarlugit aasarpai, tassa “tulleriiaarlugit siunnersuusiorfia” (forslagslistea). Soorlu kukkusumik ima allattoqarsimappat agivoq taava automati oqaatsinik makkuninnga siunnersuusiussaaq angivoq, anivoq, akivoq il.il.
Kukkuniiaatip version 1.0-itaa qallunaat kukkuniiaateqqaavisa atuaasinnaassusiatut amerlatigisunik atuaasinnaassuseqarpoq. Maanna saqqummernerata nalaani oqaatsitta 80 %-iisa missai atuarsinnaavai. Tamanna aallaqqaatitut naammaginarluinnartutut oqaatigisariaqarpoq. Taamaattoq atuaasinnaassusia pilertoqisumik suli annertusarsinnaalissavarput Lingsoft pitsaasumik isumaqatigiissuteqarfigigatsigu ingerlaavartumik oqaatsit uiguutillu katersat Lingsoft avaqqullugu nutartersinnaassagatsigit, maannakkut internet aqqutigalu aaqqaagaq innarlernagu iluanut immersuussummik nittartakkatsinnut aaneqarsinnaasumik peqaratta. Tamanna teknikkikkut ima aaqqipparput programmi aaqqaagaq oqaatsinik katersanik imaqanngitsoq downloadertillugu kisianni iluani linkilerlugu Oqaasileriffiup serverianut. Aalleqqaarnermi oqaatsit katersat pioreersut ikkutissavai, kisianni oqaatsit katersaatigut ingerlaavartumik ilaartortassavagut ukiullu affaata aggersup iluani oqaatsinik atuaasinnaassusia version 1.0-ip iluani 90 %-inngussaaq.    
Kukkuniiaat suli amigaateqalaarlunilu kukkuneqartitilaassaaq version 1.0-imi aaqqinngitsoorsimasatsinnik. Pingaarnertut eqqaasinnaavarput Kukkuniiaat suli ‘korrekturliste’-mik peqanngimmat, tassa oqaatsit immikkut sammisariallit aammalu marloqiusanik isumaqartartut (soorlu allariaatsit nutaat naqinnernik arlaqartunik nikingassuteqartartut, s.i. qangatut allallugu biili  nutaamillu aalajangersakkat naapertorlugit allanneqarfissaa bil. Aamma kingulliarsuit oqartalersimaneri siulliarsuunerusutut oqaluttut oqartaasiannut naapertuukkunnaartut, s.i. ukallisut nutaartaalu nalitsinni inuusunnerusut oqartaasiat malillugu ukalertut.) Oqaatsit taamaattut tulleriiaarneri suli Oqaasiliortunit akuerineqarserlugit utaqqivagut neriuppugullu version 2-mi tamakku ilanngussinnaajumaarlutigit. Aammattaaq programeeriinermi ‘kumaat’ arlaqartut siumorsimavagut, taakku version 2-mi aaqqereersimanissaat naatsorsuutigaarput. Assersuutigalugu automatip taggisini ersiutinik paarlaatsitsisarneq (metatesemik taaneqartartoq) suli immikkoortissinnaanngikkallarpai, soorlu oqaaseq eqqortumik allataq qeqqa oqaaserlu kukkusumik allataq qiqqa suli immikkoortissinnaanngimmagit.    
Automati Oqaasileriffimmit pilersinneqarpoq, kisianni Officep iluani atorsinnaanngorlugu suliarinnittuuvoq Lingsoft a/s Helsinkimiittoq (allatut oqaatigalugu taakku kompileriisuupput). Lingsoftikkormiut aamma Nunani Avannarlerni Europami Asiamilu nunani arlalinni kukkuniiaatit kompilerernikuuaat.
Automati oqaatsinit katersanit qarasaasiamut allallugit immiussuussanik aternik 12.000-it missaaniittunik, taggisinik 40.000-inik oqaluutinillu 35.000 missaaniittunik, oqaaseeqqanillu 1.000-it missaaniittunik imaqarpoq. Automati aamma kisitsisilersuummik (talgeneratorimik) naqinnernillu naalisaasersuummik (akronymgeneratorimik)  imaqarpoq ’oqaasinngorlutik’ naalisagarpassuit kisissaanngiusartut, soorlu SIK-mi, 2006-imi aamma KNAPK ilisarisinnaaniassammagit. Oqaatsit katersat tunngavigisaat tassaapput kalaallisut oqaatsit Erik Fleischerip Paamiuneersup katersorsimasai katillugit 350.000-iusut. Taakku Erik-up ukiut sisamanngulersut matuma siorna Oqaasileriffimmut tunissutigivai. Siunissami oqaatsinik nutaanik pilersuinissaq annerusumik automatiskimik pilersussaavoq, maannakkummi automati ima pisinnaasaqalertigaaq allaat Sermitsiaq Atuagagdliutitdlo nammineerluni isummaminik atuarsinnaallugit atuareerunigillu oqaatsit paasinngisani tulleriiaarlugit atuarneqarsinnaanngortillugit saqqummiuttarlugit. 
Automati imatut suleriaaseqarpoq; nagguiit oqaatsini katersaniittut leksikoni aqqusaaqqaartarpaat. Tamatuma kingorna nagguiit ataatsimik amerlanernilluunniit uiguusersorsinnaasarpai. Oqaatsit pilerlaat tamakku digital grammatikitut ittumut ingerlateqqinneqartarput, taassumalu naanerit pisariaqartut ikkussussavai. Tamatuma kingorna oqaatsit taakku leksikonimut nutaamut ingerlateqqinneqartarput pisariaqarpallu ataatsimik amerlanerluunniit annernik uiguusersoqqissavai. Tamatuma kingorna taamatut oqaasiliat nipitigut allattariarsornikkullu malittarisassiat pigisani atorlugit oqaatsitigut katitikkat nutaat taakku passutissavai. Assersuutigisigu kalaallisut oqaatsitta ilaat qimmeqaravinngooq:
Oqaatsip sananeqaatai immikkoortiteraanni imaassapput qimmeq+qar+gavit+gooq, oqaaseq taanna automatip malittarisassialerivittaatigooreeruni imaalissaaq; qimmeqaravinngooq taamaalilluni kalaallit oqaasiattut ilimanaateqartutut nalilertarpaa ataatigut aappaluttumik titarnilersortariaqanngitsoq.
Automati Oqaasileriffimmit pilersinneqarpoq ukiut marluk inulaarlugit ingerlanerini. Tamanna pissutsinut allanut nalinginnaasumik isigissagaanni sivikitsuararsuuvoq. Taama sivikitsigisumik pilersinneqarneranut pissutaasoq tassaavoq ilisimatuut nunanit allaneersut annertuumik uagutsinnut kajumillutik ikiuussimammata. Annerpaamik qitiusumik ikiuuttut ilagaat ilisimatusarfimmi ilinniartitsisuuneq Trond Trosterud, Tromsøp Ilisimatusarfianeersoq. Trond datalingvistiuvoq (tassa qarasaasiaq atorlugu oqaasileritooq) qaffasissorujussuarmik piginnaasalik. Akunnerit untritillit arlaqartut aningaasarsissutiginagit sullippaatigut amerlasuutigullu inuup taassumap uagut ajunngisaarfigeqaatigut. Annermik naggueqatigiit Samet automatiat uagutsinnut alakkarneqarsinnaaqqummagu pioreersoq oqaatsitsinnut tulluussarlugu nalimmassarsinnaaqqullugu, naqqaniit piluusaarluta aallartinnginniassagatta. Taamaammat Tromsøp Ilisimatusarfiata serverianiipput kukkuniiaatitta tammatsaalineqarluni kopia, taassumattaaq nutarterneqarnerani nakkutilliissutaaterput aamma tassaniippoq. Soorluli tamakku naammassanngikkaluartut. Trondip aamma programmeeriinitsinni ikiorpaatigut, assersuutigalugu kisitsisilersuutitta (talgeneratoritta) teknikkikkut pisarioqisup allanneqarnera inuup taassumap qujanaqisumik isumagaa. 
Suliap aallunnerani aamma iluatsitseqaluta ikiorteqarpugut angummik inuusuttunnguamik piginnaaneqarluinnartumik, tassa Finlandimioq Tero Avellan. Tero Finlandimi programmeeriillaqqinnerpaanut ilaavoq (suli polyteknisk universitetimi ilinniartuugaluarpoq, kisianni Nokiakkut qitiusoqarfianni tamakkuninnga aallussisut pingaarnerit akornanniilereerpoq). Linuxip platformiata pisarioqisup suliatsinnullu qitiulluinnartup ingerlannerani ilisimasortarisimavarput, taassumalu Oqaasileriffimmi sulisut Perl aamma PHP atorlugu programmeerinerminni paatsiveerulluinnaleraangata tasissersugarisarsimaqai.  
Oqaasileriffimmi siunnersortaanertut atorfeqartup Per Langgårdip programmi suliarisimavaa grammatikkilu immikkuullarissoq systemip pisariaqartitaa pilersissimallugu. Erik Fleischerip oqaatsit katersaaterpassui iluarsartuullugit passunneqarsimapput Ilisimatusarfimmi oqaasilerinermut ilinniarnertuumit Oqaasileriffimmi ilinniartutut ikiortaasumit Marianne Hansenimit aammalu ilisimatusarnernikkut ikiortigisatsinnit Elisa Isaksenimit. Taakku qanoq ilisukkulluunniit Erik Fleischer oqarasuaatitigut qujanaqisumik akunnattuungasaraangamik paasiniaavigalugu saaffigiuarsinnaasarsimavaat. Tekniki eqqarsaatigalugu nutarterinermi annerusumik suliaqartussaavoq ilisimatusarnikkut ikiortaasoq Aviaq Tobiassen, Oqaasileriffimmi atorfillit Lisathe M. Kruse aamma Nuka Møller oqaasilerinermut tunngassutilinni ikiortigalugit.
Kukkuniiaatip 2002-mi aallartisarneqarnerani Nunafonden aningaasaliisarsimavoq aammalu Nunani Avannarlerni Oqaatsitigut Siunnersuisoqatigiit (Nordens Sprogråd) ineriartortitsinertaani ikiuuttuusimavoq. Taakku saniatigut Oqaasileriffiup ukiumoortumik Namminersornerullutik Oqartussanit aningaasaliissutigisartagaannit 2005-imeersunit 2006-imeersunillu matussuserneqartarsimapput, taamaattoq suliaq manna 2005-imi immikkut 380.000 kr.-inik suliamut matumunnga atugassanik aningaasaliiffigineqarsimalluni.

Kammalaatersornerup eqqugai
Nunaqarfinnut Assartuivimmi inuttat 20-t soraarsitaapput inuttanillu russinik Polenimiunillu taarserneqarlutik. Tamanna inuttat 20-t ilaqutaasalu inooqataaffigisussanngorpaat.
Soraarsitsisoqarpoq KNI-p qullersaqarfia siulersuisunilu siulittaasua tyskit suliffeqarfiannut isumaqatigiissusiorsimammata inuttat Polenimiut russillu sulilersinneqarnissaannik periarfissiisumik. Taavalu naalakkersuisut siulittaasuata Hans Enoksenip inuit suliffeqarfissuarmik KNI-mik aqutsisussanngortissimasani naaveerniaraluarsinnaalerpai. Taakkuli isumaqatigiissummut pituttoreersimapput.
Politikerit kiffartortuisalu uungaannaq isigisut kukkusumik aalajangiisarnerpassuinut atatillugu inuttanik soraarsitsineq tassaasariaqarpoq pissutsinik naammagittarunnaarsitsisoq. Politikerinut issiavimminnut nippusimaniaannartunut kiisalu siulersuisut siulittaasuinut pisortanullu, piginnaasat pingaarnersaattut partiimut attuumassuteqarnertik tunngavigalugu atorfinitsinneqarsimasunut pingaartumik Siumumut - allanik taaguutissaqartoqanngilaq.
Pilersuisumut atatillugu nunaqarfinnut suliffeqarfissuarmik pilersitsinissamik aalajangiineq 2004-mi pivoq suliaqarfiup tungaanit isornartorsiuisorpassuaqaraluartoq.
Taamani nunaqarfinnut suliffeqarfik, Nuka A/S-iusimasoq, Arctic Greenfood aamma Royal Arctic Bygdeservice Pilersuisumut uuliamillu pilersuinermut kattutsinneqarput. Tamatuma peqatigisaanik ajorluinnartunik aalajangiisoqarpoq, assersuutigalugu Uummannami qaatsiartaataasussamik kiisalu tyskit umiarsuaannik marlussunnik maanna russinik Polenimiunillu inuttaqalersussanik - pisinissamik.
Nunaqarfinnut assartuinermut ukiumut 50 millioner koruunit missingi akiliutigisarpavut. Ilaatigut aningaasat taakku atorlugit russit Polenimiullu ilaqutaannik pilersuisussanngorpugut, uffa uagut nunaqqativut inuttat Arctic Umiaq Linep politikerinit kukkuluttortumik namminersortunngorsarneqarneranut atatillugu eqqugaasimasut peqatigalugit isumaginninnermut allaffimmut ikiortissarsiortariaqalersut. Tamatumalu qaavatigut Arctic Greenfoodimit amigartoorujussuartumit akiligassaqartoqareerpoq.
Nunaqarfinnut kiffartuussiviit akisussaassuseqanngitsumik kattussuutsinneqarnerinut akisussaasut tassaapput partiitoqqani pingasuni politikerit nuimanerit. Taakkumi imminut pilersorsinnaanissaq anguniagaralugu kammalaatersornermut nuiuussimapput.
KNI ingerlatseqatigiiffiutaallu pillugit suliami naalakkersuisut siulittaasuata partiia, politikkikkullu kiffakului, suliffeqarfissuarmik pilersitsiniarnermi siuttuupput. Pilersuisoq uuliamillu pilersuineq politikerit nuimasut kaaviiaartitanut millionilikkuutaanut akuliummata naammaginartumik ingerlapput.
Partiitoqqat ilaat marluk savatut Siumumik malinnipput, pissaaneq unganartoq aningaasallu naalakkersuinikkut niueqatigiinnernut malinnaasartut, aamma pinngitsoorsinnaannginnamikkit.
Maanna politikerit ipertuut akornanni assannik errortuiniunneq aallartingajalerpoq. Tamanna qallunaat namminersornerunerulluunniit pisuutinneqarnerannik kinguneqassagunarluinnarpoq.
Eqqaamasiuk akisussaaffimmik tamarmiusumik politikerit tigumiartussaammata. Taakkununnga eqqugaasutut inissisimatitassanngornitsigut akisussaaffimmik avitseqatigisussanngussavavut. Kiisali namminneq iliuuserisaminnut akisussaatinneqarlik.

Inuttat soraarsitaanerinut kukkusumik aalajangiinerit pissutaasut
Ilulissat - Isumaqarpunga Assartuivik A/S-imi kalaallit inuttat 20-t soraarsitaanerinut naalakkersuinikkut aalajangiinerit kukkusut pissutaasut, Anthon Frederiksen, Kattusseqatigiit Partiiat, isumaqarpoq. Anthon Frederiksen isumaqarpoq, inuttanik kalaallinik soraarsitsisoqarnerata akuersaarneqarsinnaannginneranik Hans Enoksenip maanna isumaqalernera kingusinaartoq. - Angallannikkut aaqqissuusseqqinnermut atatillugu KNImut isumaqatigiissuteqarnermi kalaallit inuttat sulisoriinnarneqarnissaat KNI-mut kiffartuussinissamik isumaqatigiissutip atsiorneqannginnerani naalakkersuisut qulakkeersimasariaqaraluarpaat. Taamaattumik isumaqarpunga Assartuivik pisuutinneqarsinnaanngitsoq, Anthon Frederiksen, oqarpoq. Anthon Frederiksen oqarpoq, angallannikkut aaqqissuusseqqinnissap ukiut marluk matuma siorna siullermeerneqarnerani kalaallit inuttat KNI-p umiarsuaataani sulisoriinnarneqarnissaat Inatsisartut piumasarisimagaat.

Akunnerni 22-ni imaannarmeereerlutik annaanneqartut
Nanortalik - Arfininngormat ullaakkut Nanortalimmi politiit arnamik angummillu ujaasilerput, taakkulu ulloq taanna kingusinnerusukkut akunnerni 22-ni umiatsiaaqqami ammaannartumereersimallutik qiiaqisut, masaqisut qasusimaqisullu nassaarineqarput. Tallimanngornermi nunaqarfimmit Ammassivimmit aallarsimapput, unnullu taanna nal. 18 Nanortalimmut suli tikissimanatik. - Aappariit qiialluinnartut, masassimaqisut qasoqqaqisullu ilaqutaasumit Sermersuup kujammut kangiani nal. 11.30 nassaarineqarput, politiassistent Rie Klose oqaluttuarpoq. - Aappariit Ammassivimmit aallaqqammerlutik aquuteralatsik katakkamikku akunnerni 13-init amerlanerni imaannarmi tissukarsimapput. Nal. 03.00 nunamut pisimapput nassaarineqarnissamillu tungaanut tassaniissimallutik ullupqeqqatalu missaani Nanortaliliaanneqarlutik, Rie Klose oqaluttuarpoq.

Oqaasileriffiup aamma Nunavumi
Utoqqarnut,Qangaanit Kingornussarsianut aamma Oqaatsinut Pisortaqarfiup suleqatigiinnerat


Oqaasileriffiup aamma Nunavumi Utoqqarnut, Qangaanit Kingornussar-sianut aamma Oqaatsinut Pisortaqarfiup akornanni apeqqutit sisamat annerusumik suleqatigiissutigineqarput:

1.Oqaasiliortut

Oqaasiliortut Kalaallit Nunaanni Inuit oqaasii ataatsimut isigalugit ataatsimiititaliaapput.

Oqaasiliortut Inuit Issittormiut Siunnersuisoqatigiiffianni Oqaatsinut Attaveqaqatigiinnermullu suleqatigiit suleqatigisarpaat apeqqutini Inuit oqaasiisa nunat tamalaanut tunngasutigut pineqarnerini.

Suliat suleqatigiiffiusartut:
Inuit oqaasii
Oqaatsinut politikimut aamma kalaallit oqaasiisa ineriartorteqqinnerinut tunngasut
Oqaatsitigut pilersaarusiorneq
Taaguusersuutinik suliaqarnerit
Qarasaasianik tapertaqarluni oqaatsinik suliat 
(kukkuniiaat aamma oqaatsinut avitsissut 90% sinnerlugu kukkuniiaasinnaasoq; kalaallisut oqaatsit katersat)

2.Nunat Aqqinik Aalajangiisartut

Oqaasileriffiup Nunavumi Oqaatsinut Siunnersortip Allaffia aallaqqaataaniit attaveqarfigalugulu peqatigisarpaa.

Apeqqutit tassani pineqartut ilaatigut tassa nunat aqqinik aalajangersaasarneq. Folketingip aalajangerneratigut nunat aqqinik aalajangersaasarneq Namminersornerullutik Oqartussanut nuunneqarpoq, taakkualu Nunat Aqqinik Aalajangiisartut inatsimmik tunngaveqartumik pilersippaat.

Aalajangersaasarneq peqqissaarullugu uppernarsaatissaqartumillu suliassaasarpoq, aalajangikkat innaarutaasumik aalajangigaasarmata allanullu suliassiissutigeqqinneqarsinnaanatik.

Tamanna pissutigalugu aamma pisariaqarpoq periaatsinik aalajangiussissimanissaq akuersisarnermut naaggaarnermullu tunngasunik. Taakku ilagaat inuit suli inuusut qanga kalaallit ileqqutoqaat malillugit atsiunneqarsinnaanngimmata.

    3.  Inuit Aqqinik Akuersisartut

Kalaallit Nunaanni atsiiniaraanni piumasaavoq aqqit akuerisat akornani atsiinissaq. Tamanna Danmarkimi inuit aqqi pillugit inatsisiliornermut attuumassuteqarpoq.

Oqaasileriffimmit maanna  naammassineqarsimalerpoq kalaallit aqqisa nalunaarsuutaat.

Inuit aqqini atsiiniartarneq nalitsinni ornigineqaqaaq. Aamma angajoqqat inuusuttut utoqqasaallumi maanna alapernaaffigeqaat Inuit aqqi qanoq isumaqarnersut.

Oqaasileriffiup taamaattumik Nunavumi pisortat inuillu ataasiakkat ilisimasallit ataavartumik saaffigiuartarpai – allaganngorlugit pineqarsinnaasut sanitigut – aqqit isumaannik paasiniaavigalugit.

4.Oqaatsinut politiki aamma oqaatsigut pilersaarusiorneq

Oqaasileriffiup oqaatsinut politikeqarnissamut tunngavissat suliarai nunatsinnilu Naalakkersuisunut  Inatsisartunullu 2001-imi akueritillugit.

Ukiormanna marsimi 2007 Oqaasileriffiup aamma tunniuppaa Oqaatsitigut Akuunerulernissamut tunuliaqutit innersuussutillu pillugit nalunaarut, tassa: Danskit kalaallisut, kalaallit danskisut, allamiutut oqaasillit (soorlu tuluttut) kalaallisut oqaaseqaleriartornissaannut periaasissatut innersuussutit.


APEQQUTIT SULEQATIGIISSUTIGINEQARSINNAASUT

Oqaasileriffiup aamma Nunavumi Oqaatsinut Siunnersortip Allaffiata suleqatigiinnerat uagutsinnut naammaginarpoq.

Tamatta immikkut aarlerissutigisartagarput tassaavoq Inuit oqaasiisa Nunavumi aamma Kalaallit Nunaanni attatiinnarnissat aamma ineriartoqqitasinnissaannik aqqutissarsiorneq. Apeqqutini taakkunani tamatta immitsinnut pisariaqartippugut.

Oqaatsinik atuinermut tungasuni Kalaallit Nunanniinnanngitsoq aamma Canadami, Alaskami Chukotkamilu utoqqaat inuusuttullu kinguaariit akimorlugit oqaloqatigiillutik peqatigiinnissat apeqqut pingaarluinnartuuvoq.

Oqaasileriffiup taamaattumik innersuussutigissavaa oqaatsinut ataatsimiititat sulisuilu (ikinnerpaamik) ukiukkuutaartumik naapeqatigiittassasut.

Taamatut naapeqatigiinnerni oqaluuserineqartartussat taassaassapput apeqqutit qulaani taagorneqartut pillugit oqaloqatiginerit taartigeeqatigiinnerillu. 

 
	Inussiarnersumik inuulluaqqusillunga


	Carl Chr. Olsen
	Oqaasileriffik 

