Ole Brandt
Ippiarsuup imai

Saanikut oqaluttuassartaat

Angalajumatoruttornerma nalaani aggustip qeqqata missaani pileritsappunga Kangerluarsuk pulanngisaannarlugu paaqqutiinnartagara pulallugu takornariarfiginiarlugu. Arfininngornikkut atuartitsereerama tupeq taquassakkalu nassataliullugit kisimiillungaasiit unnuiartorlunga aallaqaanga.
Ipuinnarlunga ornitara ungasiartukasissuaq ilummukarfigilerakku paasivara qinngua tikikkusutaraluara tuttoqaratarsinnaaneranillu ilimagisara tikinniassagukku tarrajussivallaassasoq, ipukatakkiartuinnaramalu saqqaatungaa sinerlugu tuperfissaqqissumik nassaarniaannalerpunga. Tassalu qasutavillunga sissap qulinnguani illernaasannguaq tuperfissaasinnaasoq naammattooriarakku sissarlu umiaaqqamut amutsivigissallugu ajunngeriarmat tulappunga.
Isumaqarsimagaluarpunga taarsitinnagu ornitara tikikkukku aqissersiorlunga ukalersiorlungalu timmut pisorujoorniarlunga. Taamaasiussagumali tarrussaasussaassagama umiaaraq amullugu pitulluariarlugu arrinanga tupertuinnarpunga aqagu ullaaralaaq qaammalaalerpat timmut pisukkumaarama.
Taarsinngitsiarnerani tuperma eqqaani nuniariarlunga tupermut iserama naneruut ikeriarlugu nerinialunnialerpunga. Imaq qatsungalluinnarpoq manilluinnarlunilu, allaaqqissorsuummallu ulloriarpassuaqarpoq. Nipaannerujussuup alianaatsup ataani neriloreerama inuulluataavillunga naneruut qameriarlugu innarpunga.
Innarlungalu malugaara nallavinni manngaluttoqartoq. Allamut nuullunga innaraluarama aamma manngaluttoqarpoq. Nuuttaraluarsinnarlunga manngaluttoqartuaannarmat manngalunnginnersaanut innaannarpunga. Tuperfiga paarnaqutigissuummat taamaattussanik  ilimasunnanga tupertorfigisimavara. Taarsereermat nalunnginnakku eqqanni iluangajattumik tuperfissaqarnanga unitsitaaginnarpunga - qularnanngitsumik ujaraalukasinnut paarnaqutinik qallerneqarsimasunut tupersimanera assut qinngariummerlugu.
Ipussimanermit qasutassimagama sinilluariarlunga ullaaralaaq qaammalaalerneranit pinialunnissara qilanaaralugu innarsimavunga nalunagu sinilertortussaallunga - sunaaffa naagga!
Meeraaninniilli kisimiillunga angalaloortaraluarlunga misigisimanngisaannakkannik innaraluarlungalu tassanngaannaq ersiummerpunga - tassalu eqiivillunga eqeerlunga. Tassuuguinnaq ersinermit tiggueerukkama massillunga ingippunga, misigilerpungalu qoorortoora timmiarsiutigalu immerlugit illugiillugillu tigummillugit tuperma isaariaa kisiat nakkutilerlugu. Sumik nissappallattunnguamilluunniit tusagaqanngikkaluarpunga, piareersimalluinnarpungali aallaasikka immereersimasut illuttut tigummillugit.
Pakasarluinnarlunga qisuarianngitsungaluunniit angutip inuusuttunnguup amiinnarnik atisallip iserfigeriataarpaanga isikkakkalu attungajalluinnarlugit ingilluni. Qiviaraminga qungujuppoq - uangali tupannermik qungujunnera akinerluguluunniit naluara. Taava aallaasikka nikittaallugit isigeriarlugit - tigummigakkimmi - apereriataarpaanga: - Uku suut-uku?
Akivara: - Aallaasikka.
Isigeriarlugit apereqqippaanga. - Tassa suut aallaasikka?
Oqarfigeqqippara: - Aallaasikka.
Ileqimisaartorpoq oqaasera paasigunarnagu. Nakkuteqqippai uangalu qiviarlunga. Taava qungujuppoq aperalungalu:
- Sumut atortakkatit?
Akivara: - Piniutikka.
Niaquinnarminik angerpoq oqarlunilu: - Taanna paasivara 'piniutikka', sunik piniartaravit?
- Timmissanik, akivara.
- Puisinimmi? aperaaq.
- Uanga puisinniartuunngilanga, qajaqannginnama! akivara.
Taava pilerpaanga: - Kanani atitsinniittoq illit-una umiat?
- Aap, uangaana umiaarara.
- Tupinnaq, aatsaat taamaattumik takuvunga. Suup-una amia taama angitigisoq amerigaa?
- Amiunngilaq, tingerlaatissiaq-una!
- Sumit pisat? aperaanga.
- Nunarsuarnit allanit, umiarsuit tikiutaat, akivara.
Qarliikka annoraaralu isigilertorpai. Annoraara tikkuariarlugu aperivoq: - Uku assingat?
- Aap, taakku assingajaat, akivara.
Isersimasora ukisilertorpoq - soorlu oqaasissaminik eqqarsarluni. Taamaaseriarmat pilerpara:
- Aajuku nerisama sinneri, nererusukkuit neriniarit!
Tikkuakkakka isigilertorpai. Taava oqarpoq: - Suut-uku?
- Iffiat qallersukkat, taama oqaraluarlunga paasissagunanngimmagit malitsiinnarlugu oqarpunga: - Igaat.
Oqaranilu isigiinnalermagit immussuarmik qallersuutilik isaappara oqarfigalugu: - Misileriaruk!
Tamusserami tamuammersoraluarlunilu pilerpoq:
- Mamarinngilara, soorlu issoq, kisianni nererusukkama nerissavara.
Nungummagu oqarfigaara: - Ajorinngikkukkit tamaasa neriniakkit, uanga nerereerama.
Nipangerluni nerivoq, uangalu akornuserumanagu oqarfigeqqinngilara. Marluk kiserngorukkaluarlugillu tunginnut saalluni pilerpoq: - Qujanaq, tassa naammatsippunga.
- Nungullugit neriniakkit! oqarfigaara.
- Qujareerpunga, tassa nereqqissanngilanga, taama oqarlunilu malitsiinnarlugu aperivoq:
- Qanoq ateqarpit?
- Ole, akivara.
- Suuit?
- Ilinniartitsisoq.
Qungujuppoq aperalungalu: - Sunik ilinniartitsisaravit, piniutinik? Taama oqarlunilu aallaasikka qiviaqqippai.
- Naagga, meeqqat ilinniartittarpakka kisitsisinik qallunaallu oqaasiinik.
- Aa, qavallunaajuit? aperivoq.
- Naagga, kalaaliuvunga - inuuvunga, taama akiganni qungujoqqippoq.
Qungujulalluni ukisilertorpoq. Isigeqqilerpaanga. Taavalu aperivoq: - Atisatit sumit-uku sanaat?
- Annoraaminermik! akivara.
- Nunatsinni taamattoqalerami? aperivoq.
- Aap, kisianni umiarsuit nunanit allanit aggerlutik nassartarpaat, uagullu atisaliaralugit sanasarpavut.
Qungujulluni isigiinnalermagit oqarfigaara: - Attorusukkukkit attoriakkit!
Akivoq: - Attorusukkaluarpakka, kisianni attorsinnaanngilakka, aamma illit uanga attorsinnaanngilarma, attoraluarumma ingumissaanga saanikuinnanngorlunga - attussanngilarma.
Isigileriarlunga oqarpoq: - Atisatit tupinnat, kisianni soorlu ukiumi oqornavianngitsut.
- Tassami, ilumoorputit. Ukiumi atugassaanngillat. Ukioraangat oqornerusunik atisaqartarpunga, malitsiinnarlugu pilerpara: - Naneruut ikillara aat?
Angermat ikitsisikka tigoriarlugit ikippara. Qungujulalluni isigeriarlunga aperivoq: - Ikitsissutitit sumit-uku pisatit?
- Nunarsuarnit allanit umiarsuit tikiutaat!
- Tupinnat, tassa taamaasiinnarlutit - kallutiallaannaq - ikitsisarpit?
- Aap, allanik nassataqarpunga, piumagukkit piniakkit!
Ikitsisit isaatakka tiguai isiginnaalerlugillu. Pilerpara: - Ataaseq tigoriarlugu uattut iliorlutit kalluteriaruk.
Ikitsilluangaarami tupagunarluni qisuariarpoq assullu qungujuallalluni. Ikitsit ikumasoq isigiinnalermagu pilerpara: - Nungulerpat uussuutit, supillugu qameriaruk!
Supillugu qamikkamiuk tunginnut saalluni qungujoriarluni pilerpoq: - Tassa nalujunnaarpakka, qujanarujussuaq.
Naneruutip ikumanerani periarfissarsivunga pulaartiga misissussallugu. Isigileriarakku tupappungaluunniit kiinnavut assigiipajungaarmata, kisianni uannit inuusuppalunnerulaarpoq. Inuusuttunnguuvoq kusanartorujussuaq. Nujai qernariit nakersut tuiinut anngussimapput, qaamigullu allunaaminermik tasseqartippai. Amiinnarnik atorpoq erisaanillu kameqarluni. Atisai kusanarput suliarilluagaarpasillutillu.
Pulaartinnguara kiisa sungiulluinnarpara - qungujulajuarmammi. Taava sapiiserlunga pilerpara: - Qasuerserusukkuit maanga innarniarit, sineqatigissavarma.
Taama oqartungalu annuleriataarpoq ileqimisaartoriarlunilu oqarluni: - Naagga, innassanngilanga. Ajortumeerniarneqaravit-una ilagigikkit. Uanga ilagitillutit ajortumeerneqarnavianngilatit!
Oqaasii tupaallaatigalugit aperaara: - Kia ajortumeerniaraminga, kisimiillunga maanga ingerlavunga!
- Inuup nalusama, akivoq nangillunilu: - Tupinnut isinngikkallarama ersisorujussuanngoraluarputit ilaa?
Misiarsinnaannginnama akivara: - Tassami ilumoorputit, siornatigut ersinngisaannarlunga assut ersileraluarpunga.
- Eqqissillutit sininniarit, uanga ilagissavakkit. Tamaaniitillutit qimannavianngilakkit. Sinilersinnak oqaluttuullagit aat?
- Qaa, ilaana, taama ersitigalunga ilagileramma ersiunnaavippunga. Qujanannguaqaatit, oqaluttuutikutsoorniannga, tusarnaassavakkit!
Aappannguara appippoq:
- Uanga ateqarpunga Inequ. Qavani Uummannap kujataani Kangaarsummi inunngorsimavunga. Aatagigaluaragooq avannaamiuuvoq avanersuarooq Maniitsumik taasartagaanni nunaqarsimagaluarpoq - Attunngooq avataani. Ukiunngooq marluk tulleriit ukiorlorujussuallarmat inuppassuit toqorarmata annattutuanut ilaasimapput, taamaaginnalissasoralugugooq ikittunnguanik ilaqarluni taavannga kujavartersimavoq. Suligooq kujavarterusukkaluarluni Kangaarsummiut unissarpallaaqimmanni piniarfiginnerarlutillu Kangaarsummut nunasiinnarsimavoq. Aatagigaluaragooq taqqavani toquvoq ataatagigaluara piniarluartorsuanngoreersoq. Ataatagigaluaragooq piniaqqissorsuummat aaffakkajoorsuullunilu Kangaarsummiut ilaasa akeqqiussimavaat malunnartumik tujormisittalerlugu. Taamaariarmat kingunga Upernavimmut nuussimavoq tassalu kinnga kangerlussuaq Supoorfik (Maniitsup Isortua) piniarfinnaarilerlugu. Anisarniminngooq anorersuartartorsuummat kangerlussuaq taanna Supoorfimmik taagorpaat.
Inunngoramagooq inequnangaarama ajunngisaartitta atserpaannga 
Inequ, tassunga killittorlu oqarfigaara:
- Ilami inequnangaaravit, taamaammat-una maanga innaannaqqugaluarikkit sineqatigissagakkit.
Oqarfigaanga: - Taamaasiorusukkaluarpunga aamma uanga illit iluareqigakkit, kisianni innassanngilanga ajortumeerniarneqaravit ilaginiarakkit, uattut ajortumeerneqassannginnavit - soorlu qangarsuaq uanga ajortumeerneqarsimasunga.
Taavalu oqaluttuani nangippaa:
- Tassa Upernavimmiilluta ataatagigaluara tikinngitsoorpoq. Nunaqqatitta qajaannaa tikiummassuk anaanagalu aliasoqaagut, taamanimi uanga aatsaat qajartuartalerama piniarsinnaanangali. Piniartut ilaat tulaavigilerparput, taassumalu anaanaga nuliaminut aappiuppaa, nuliaviali oqalorujuttuaannarmat anaanagalu tujormisaqaagut.
Angutisiarilikkama qaannamut ilinniartilluarmanga qajaqqissiartuaarpunga. Ilaannilu puisimik pernarama assut nuannaarpugut - illoqatigiit tamatta. Taannalu killigalugu qajartortualerpunga kisimiikkaluarlungalu ilaanni angusarlunga.
Taama inuusuttunngulerama nukittorsarpunga - soorunami isertorlunga, sulilu sukorsikasiullunga aataaq naalitara noqikkakku angutisiara assut tulluusimaarpoq. Unnukkut mattaraangama katsuakka terlinnit nakkuttarai takusarpara sianiginngitsuusaaginnartarluguli, kisianni nukersornikkut misilissimanngivippaanga.
Timiga inerilermat illoqatitta ilaat niviarsiannguaq pileritsaattalerpara. Aamma malugisalerpara atisaajaleraangama pinngitsuusaarluni alapernaasertaraanga. Timaata ineriartuaarnera assut kusagaara mattartileraangallu malugitinnaveersaarlunga qissimillattaartuartarlugu.
Arlaanni silami kisimiitillunga naammattuutuarakku kisikkunnaarlunga oqarfigaara nuliartaariumallugu. Aliasullunili oqarfigaanga aamma nammineq assut piumagaluarlunga, kisiannili angajoqqaami piniartumut inuusuttoqatinnut Uummannap timaamiumut tunniukkumareersimagaanni oqarpoq.
Marluulluta assut aliatsappugut. Taavali qanoq iliornissatsinnik oqaloqatigaara, akuersivorlu.
Taanna killigalugu piaaralunga ullaakkut sinittuusaartalerpunga. Qaannat aallaraangata aatsaat aallartalerpunga allamullu aallassananga kisianni uunga Kangerluarsummut. Taavalu arnannguaq taanna nunakkut qisuttariartalerpoq, uangalu qaannamik nioriarlunga tamaani avinngarulluta ilagisalerpara asaleriartuinnarlugulu.
Sunaaffali uagut sianiginngisatsinnik angajoqqaavi pasitsassimapput. Ilaannilu asimiittugut angutaata naammattoorpaatigut. Tarrisimagatta sianigitinnata qaannama amoqqasup saniatigut niusimavoq ujartoramisigullu nanilluta.
Kamattorujussuuvoq. Panini unatalermagu isigineq sapilerakku tiguara peersillugulu. Taavalu saassuppaanga, tassanilu passaserpugut.
Ilimaginngisarluinnannik nukittorpunga. Angutaa kamattorujussuaq pingasoriarlugu nunamut naluttarpara. Pingajussaanik nalukkanni nalalluni oqarpoq ataatagigaluara toqutaammat nammineq toqutseqataasimalluni aammalu uanga toqukkumaarlunga. Taama oqarmat nikuissiiginnalerpara upanniarlugu akeraq orloqqasoq upanniannginnakku. Nikuimmat tinngivigaara uppiteriarlugulu unatartorujussuanngorlugu. Immaqami tassani toqussagaluarpara paniata asasama inertinngikkaluarpanga.
Asasara angerlarluni aallarmat angutaa suli nalasoq qimappara. Qajara tikikkakku ikeriarlunga angerlarpunga. Kingunerujussua aatsaat tikippoq, qissiminngilluinnarlungalu atisaajarami nerinaniluunniit innarluni. Tassalu taanna killigalugu toqqissisimajunnaarpunga toqukkumallunga oqareermat nalunnginnakku oqaatsini ilumoorukkai.
Tamatuma kingorna periarfissaarukkama pania ilagissaarpara - naak kajungerigaluarlugu. Isikkuinnaanilli nalunngilara asaqatigiinnerput taamaattuartoq.
Ullut ilaanni angutaa qaannamik allamik aappaqarluni ullaarorluni aallarpoq. Takuakka taqqavunga Uummannap timaata tungaannaanut ingerlasut. Taavalu asasara allunaamik qisuttaatissaminik ippiarsummillu nassarluni anigami taqqavunga qaannat tungaannut isigeriarluni qiilasaavilluni timmuinnaq naapittarfigisartakkatta tungaanut aallarpoq.
Tarrittorlu uninnganeq sapilivikkama majuapallappunga anaanagalu oqarfigalugu sivisuumik muluniarama taquassannik tuneqqullunga. Neqit qulissiummiittut amerlanaavillugit tunniummagit amermut puuliamut ikeriarlugit aallariartorpunga. Sumukarnissara paaseqqunnginnermit avammukartuusaariarlunga illut tarrikkakkit Kangerluarsukkut ilummut aallarpunga takoreerakkit qajartortuvut allat Supoorfimmiittut.
Naapiffigisartakkatsinni asasannguara naapippara. Aliasuttorujussuuvoq. Oqarpoq ataatani Uummannap timaanukartoq tassunga uvigiligassaminut umiamik aaqqujartorluni. Namminerligooq qimannissara saperamiuk aallavilluni aallarpoq.
Ujartorneqassasoraluni aappara ingerlaqqikkumammat qanoq iliornissarput oqaloqatigiissutigipallapparput. Oqarfigigaluarpara nalligigakku utiinnaqqullugu immaqa uannut piniaqqinnerusumik uisaarumaarmat. Tamannali tusarumanngivippaa uangagooq kisima asagaminga.
Ajornaqaaq, qimakkumanngivippaanga. Taanna uigitinniagaat takoreersimasani takoqqikkumanngilaa nalunnginnamiunngooq naalliutsittassagaani ilaqutariit taakku sukangasorsuummata. Oqaloqatigeereeratta Kangerluarsuup qinnguata tungaanut nunakkoorluni arpaannaq aallarpoq.
Qaannannut ikillunga avalakkama angerlamut aallaraluarpunga. Angutaali aallersunik ilaqarluni tikippat asasaralu takkutinngippat nalunngilara pisuutinneqassallunga uumatinneqarnaviarnangalu, taavalu sanguterama Kangerluarsuup qinnguata tungaanut aallarpunga.
Qinnguani sermimit kuuk tikikkakku niusimatsiaannartunga qulinnit nuivoq. Tupinnaqaaq oqilasimassusia! Naloraarlugu ikaarneq ajornarmat usissiuteriarlugu akianut ikaappara. Niunialeraluarinnilu usiartinnini nuannariinnarlugu oqarmat Kangerluarsuup saqqaatungaatigut sissap killinnguatigut silavarterutilerpara. Tarrutileriarmatigut ujarlersoqarnissaalu aarleritsaateriaratsigu tassunga uunga atinnguatsinnut umiaaqqavit amutsivianut tulaappara. Qajara maqillugu timmukaratta pavani qulitsinni qutsiartorsuarmi qerrualuit tikeriaratsigik akornannut qajara toqqorluariarlugu qerrualunnut inissippugut kisianni kangerlussuup imaa isigisinnaassallugu qaammarpat.
Aqaguani qaammarmat tassannga uninngaarfitsinnit isiginnaarpavut qaannat ujarlersut Kangerluarsuk sinerlugu angallavigigaat - ilaasa alannguatigut ilaasalu saqqaatigut. Soorunami initsinnit nikinngilagut. Angerlakaalermata tikinngitsoornerput pillugu anaanama aliasunnissaa eqqarsaatigigaluaqaara nalligalugu, isigitilluguli toqutaanissara tikinngitsoorninnit ajornerutissagaa nalunngilara. Aammami aappara qimaqqunngivippoq oqarluni: - Aallareerpugut, aallarluaannarniarta!
Aqaguani initsinnit aamma nikinngilagut. Qaannat ujarlersut aamma isiginnaarpavut. Ilaat niusarput tiffarterlutillu aapparma aqqa taagorlugu suaartarpaluttaraluarlutik. Tusaagaluarpavut soorunami akissanagit. Malugisoortissasoralutali annilaangaqaagut, uangalu anguvigara saninniitittuarpara allatut iliorneq sapileruma illersuutigissamaarlugu.
Ippassarli qaammarmat misissuerujoorlunga malugilerpara kalutikka erligilluinnakkakka peqanngitsut. Pasitsappunga niuffitsinni qajara maqqiunnialerakku maluginngisannik katassimassallugit. Ujarusukkaluaqaakka kisianni ujarlersoqartillugu ujartuisinnaanngilanga takuneqaqinagama.
Ujarlersut Uummannap timaamiunik ilaqarsimagunaramik qajarpassuupput. Taarsilernera tikillugu isiginnaarpavut. Sulilu alapernaaserniarlugit ungalliit taarmut isigiunnaaratsigik aappara oqarfigaara taarsivallaannginnerani kalutikka ujartoriartorumallugit sissamiippata ujarlersunit nanineqaqinammata taamalu sumiinnerput pasitsaanneqassalluni. Tassami ujarlersueruteriarpat avannarparterniaqqittussaavugut aappara nunakkut uangalu qajartorlunga. Sermilikkut aappara usiarlugu ikaattussaavara. Taava Illerfik uiarutsigu nuna aqqulluppallaassappat taarnerani usiartussaavara Sermilinnguaq Ikamiullu inullit taarnerani qaangeriarlugit ungavarteqqissalluta. Ukiariartulereermat naatsorsuutigaarput toqqorsimaffissaqqissumik nassaarutta inulik qimallugu iniliorluta ukeeriaraluarniarluta avannarparluaruttali kingorna inulimmut - ajornanngippat avunga avannaanut aatagigaluama nunagisimasaata eqqaanut - piniaraluassalluta, aammami taavani nalusaraluatsinnik suli eqqarleqarsinnaagama.
Unnuk taanna aappannguara oqarpoq merianngorujoortarnini allagigamiut naartulersimagunarluni. Oqarfigimmanga nuannaalerpunga allalu takorloorunnaarlugu immaqa nukappiaratsiarsuaq uanga ernissara.
Aappannguarma inerteraluaraanga tassani inigisatsinni uninngaqqissaaqquinnarlugu kalutikka ujartoriartorlugit anivunga qaannannik maqqiussivinni katassimassagunarakkit. Mianersoqqissaarlunga qilaanngornaveersaarlungalu qineqqissaartarlunga aterpunga. Tassalu malugisaqarnanga maqqerfiga qulangerakku avataalu qineqqissaareerlugu qaannamik malunnartoqanngimmat maqqerfiga aterfigaara ujarlersut angerlareersimanissaat qularinagu.
Sissaq maqqerfiga - taanna illit umiaaqqannik amutsivigisimasat - tikikkakku qinaasigaluarsinnarlunga malunnartorsinnginnama maqiffikora eqqoriavillugu majuarusaalerpunga aammalu uani - tuperfippit atinnguani - issoq taatsillugu quaaqqiffikora ilisareriarakku tassungarpiaq maanna tuperfigisannut pillunga paarnarpassuit naammattooriarakkit paarnartoruttulerlunga assorsuaq tupappunga qulinnguannit torlulaallarmat:
- Ujartugarput kiisami soriarsinnaajunnaarsillugu nassaareqaarput!
Qiviarama annilaaqaanga taanna asasama angutaa Uummannap timaamiuugunartunik - tassami uagut nunaqqatiginngisatsinnik - pingasunik ilaqarluni qulinnit ungusimagaannga qimaariarfissaarutivillunga. Tassani apersulerpaannga aappara sumiissoralugu, uangali naluneraannarpara. Sallunerarlunga qalleqqissarlutik apersulerpaannga aappara sumiissoralugu. Naluneraqqikkakku akivaannga aappara ungasinngitsumiissasoq uangalu isumannaariarlunga ujartorumallugu. Oqarnialissagaluartunga kalutikka nassaarisimasani nittarpai. Sunaaffa taakku kanani atitsinni nassaareriaramikkik ujartuinissara ilimagigamikku toqqorlutik qamasimavaannga tassalu qimaariarfissaarutivillunga ungullunga.
Asasama angutaata anguvikkaminik silugullungalu kamaqaluni aperivoq: - Naak aappat - oqarumanngiinnaruit naalissaqaakkit! Taama oqarniariartoq tununni qasilliallassuaq kisimiliuna - sunaaffa qaannat marluk avatinni tununnit naalikkaannga. Tassalu tassani maanna tuperfigisanni toqutaavunga. Toqutsisut ikilersoqqeriarlunga matuupalaaginnarlunga qimappaannga - anersaarali suli uumajuarpoq. Tassa taamanersuarli inoqatinnit tikinneqarnissara utaqqilerpara qanoq pineqarsimanera oqaluttuariniarlugu. Avaqquaneqalooraluarlunga tulaffigineqanngisaannarpunga. Tassalu kiisami illit tuperfigaarma.
Tassunga killillunilu pulaartinnguara ukisilertorpoq. Taava saamalluinnarluni qiviariarlunga pilerpoq:
- Nallaravit manngaluttut nigorterniaraluarsimasatit malunnartoqarnersut satseriakkit!
Oqaasia malillugu manngaluttoqarfiusimasut tamaasa satsillugit misissoraluarpakka, kisianni sunnguamilluunniit malunnartoqanngilaq.
Pilerpara: - Malunnartuerussimavoq.
Qungujoriarluni oqarpoq: - Uangami tamaasa atorpakka. Qimakkukkit malunnarseqqissapput.
Taama oqartorlu pulaartinnguara assut sakimmeriummerpara misigaangalu oqarlunga: - Qimassanngilarma, ersiunnaarsikkamma taama qujanartigisutit angerlaqatiginnga, uatsinni najugaqassaatit. Nuliaqarpunga nukappiaraateqarlungalu ataatsimik. Uanga kisima pinnanga aamma taakku takusariaqarpatit. Qujanarpallaaqaatit, qaa, angerlaqatiginnga, sussa massakkorluinnarluunniit!
Pulaartinnguara ileqimisaartorpoq oqarlunilu:
- Piumagaluaqaanga, tamannali ajornarpoq. Anersaaginnaasungaana, illit timitalerlunga isigaarma pisimasunik inuit allat nalusaannik oqaluttuuttariaqarakkit. Oqaluttuarniarlunga tikinneqarnissara utaqqisarsimagaluarpara, tikinneqanngisaannarpungali. Tassalu aatsaat ilinnit tikinneqarpunga. Qanoq pineqarsimanera tassa oqaluttuarereerpara. Eqqissiallaqaanga timinnullu uteqqissinnaalerlunga. Oqaluttuarereerpara asasara ilagigaluarlugu toqutaanera. Ileqqoq tamanna ajortorsuaq illit aamma sorsuffiginiaruk inuunerit tamaat. Una oqaluttuarisara illit kisivit piginagu inoqatinnut oqaluttuariniariuk - immaqa silattuallaataasinnaajumaarpoq. Inuit ilaat nalunartulissuupput, inoqatinnguaminnik ajortumeerinninniartarput. Illit taama pineqassannginnavit una tunniuppara.
Taama oqarlunilu amimininnguaq kipparissoq isikkama killingannut ilivaa, taavalu oqalulerpoq:
- Tassa aarnuassat! Angalallutit atortagassannik annoraartaaruit ataata avataasaa kilualaariarlugu ikeranut inissillugu ilissavat allanit takuneqanngilluinnarlutit kiluilu assileqqissaarlugit mersorlugu malugineqaqqunagu. Taanna atortillugu navianartorsioraluaruilluunniit ajunaarnavianngilatit. Kisianni annoraaq taanna errorneqassanngilaq, errorneqaraluarpat kimeeruttussaavoq. Aamma allanit takuneqassanngilluinnarpoq. Peqqussutiga malillugu ilioruit tassa aarleqqutissaarulluinnassaatit!
Pulaartinnguara iluarileraluttuinnagara ukiseqqilerpoq. Arrinani oqaluttuarsimavoq akornatigullu anersaamerluttarluni. Akuttunngitsunik qiviartarpaanga, sapinngisannillu kipitinnaveersaarsimavara. Oqanngiinnalermat sapiiserlunga aperilerpara:
- Aappannguimmi qanoq pinersoq ilisimaviuk?
Taama aperiganni qungujoriarluni oqarfigaanga:
- Tassaana isumalioraluarama kingorna naapeqqikkukkit oqaluttuunniarlutit sininniartutit maanna akornusersorpallaaleqigakkit. Tusarusukkukkuli tusassavat, taassumami oqaluttuassartaa ilinnut pisariaqarluinnarpoq ilinnut attuumalluinnarmat.
- Qaa, oqaluttuarniarit, uernanngilluinnarama sinissinnaanngilanga.
Aappara appippoq:
- Tassa taamani toqutaagama inuit nilliarpalunnerat aapparma tusaramiuk paasisimavaa tassa nassaarineqartunga uumatinneqarunnanngitsungalu. Nassaarineqarnissani aarlerigileramiuk toqqorsimaffimminit anilluni avannamut qimaasimavoq - uffalu taarsereeraluartoq. Qianngarmi ingerlasimavoq Sermilik akinnaramiuk qingileraluarlugulu aqqutissaarukkami utersimavoq. Ujaqqap killingani unnuereerami tassalu siunissani uanga ilagitinnanga isumalluarnartuerummat utiinnarniarluni isumaliuleraluarlunilu samunga nuuata tungaanut ingerlasimavoq. Aqaguanigooq unnuleraa umiat marlunnik qajartallit taqqavannga qanilliartoramik sissarooq qanittunnguullugu avaqqukkiartulersut ilisarinngeriaramigit imminut igiinnarluni takoqqusaalerpoq. Aarimmigooq tungiminut sangupput. Qajartaatagooq aappaa inuusuttoq allaanngivikkami uanga, tupannerminngooq nillingajakkaluarlunilu paasilerpaa uangaanngitsoq. Asulugooq taanna tulallunilu tungiminut saalluni qungujummat namminerooq allatut saperami aamma qungujuinnarpaa.
Tassanigooq tulallutik aappannguara sivikitsunnguamik apersorpaat. Qimaasuullunigooq oqarmat ittuat pilerpoq:
- Tassa uagut aamma qavannga Pituffimmit qimaasuuvugut uuma - taannagooq inuusuttorsuaq tikkuarlugu - angajunngua taqqavanimiut sinngallugu toqummassuk. Ukialereeraluartoq sapinngisatsinnik avannarparterniarpugut, tassalu unnuaarulluta qasuersillattaaginnarluta ingerlaarpugut. Ilannut uternianngikkuit uatsinnut ikiniarit assut qujarutissavatsigit iputtukillioratta.
Tassalu tupinnaannartumik iluatsitsilluni aappannguara umianut taakkununnga ikisimavoq inuinnaalluni ippiarsuutinnguani kisiat nassataralugu. Assorsuarooq qujaruppaat. Inussiarnerluinnarpunngooq. Ingerlaaleraminngooq sivitsunngitsoq ningiuat sallermi ipulluni oqartaraaq:
- Ilataannguarput qasulerunnarsivutit qasuerserniarallaat.
Taamagooq oqarfigigaangani oqartaraaq: - Taama qujanartigisusi qanoq qasussaanga, qasunngivippunga. Iputtuassaanga uninnissassi tungaanut.
Tassagooq pilertoqalutik avannarparterput. Innginngooq avaqqutilerlugu amisorsuit naammattooramikkik taanna inuusuttorsuaq marloraallarmat akianut ikaariarlutik pilaqqaarallarpaat. Ningiuanngooq pilalermat aappannguara sapiiserluni oqarpoq: - Iluarigukku aappaa qanillattussagaluarpara ulora nassarakku. Qujallunigooq akuerimmanni pilapallakkamiuk suligooq ininngitsiaraa nammineq pilatarsuarni inermagu tupigusulerput. Ningiuanngooq nipikisaartunnguamik oqarpoq:
- Qanoq pisaqartunnguaq tulluutsigissava! Uumannguaaq-aa, ukuartaarerusoqaakkit, erninnguarput piniaruk!
Namminerooq oqarfigiinnarpaa: - Qimaasuugama ajukkuppunga. Nammineq piumaguninga pissavaanga. Piumappanga naaggaassanngivippunga.
Tassanigooq tulaffimminni tammaaginnarput umiartinngooq panersertariaqalermat. Namminerooq ujartorneqarnissaminnik aarlerinermit suli ingerlaqqikkusukkaluarluni soorunami uninnialermata maleruutiinnarpoq.
Tupermigooq sininnialeramik ningiuat oqarpoq: - Angerla - tassagooq taanna erni inuusuttorsuaq taammagu atersivaa - ilataannguarput isorliulluni sinissanngilaq. Illit isorliuniarit ilataannguatta tullerissavaatit. Ernersuagooq nilleranilu aalaniarami isorlinngorluni innartorlu ittooraluarlunigooq ningiumik peqqussutaa malillugu sanianut innarpoq. Innarsimalerlutinngooq ilatik sinilersullu sanilimi arriitsunnguamik eqikkiartulermani maleruutiinnarpoq. Siutiminunngooq poriarluni oqarpoq: - Ajorinngikkumma nuliartaarilakkit aat? Namminerooq akillugu isussuuppaa: - Piumaqaanga, ajorinngikkumma nuliartaariniannga. Tassalugooq taanna aallarniutigalugu Angerla uiliuppaa.
Tassagooq avannarparteramik Kangerlussuarooq assarnertartorsuaq ikaariarneq sapilerlugu paatungaanigooq ukiivissiinnarnialeraluarlutik ullut ilaanni atorsaasorsuaq iteramik Simiutaagooq karraqqullugu ingerlakasikkamik avannaatungaanigooq qeqertaq anngajaaq tikippaat paasillugulu aaveqartoq. Kangilernatungaanigooq kangerlunnguaq tulaffigalugulu ittuat oqarpoq:
- Tassa tassani ukiivissiinnarniarallarta. Ajunngikkutta upernaleqqaasianit avannarparteqqikkumaarpugut.
Tassanigooq illulioriarlutik ukiivissipput. Angutitaanngooq ukiariartorneranut arlalissuarnik aaffapput puisittartorsuullutillu. Taannagooq ukiivitsik Uummannaarsussuarmik taagorpaat.
Ukiarluinnartorooq aappannguara naartusoq malunnarsimmat ingallutinngooq sakiisa asaleramikku sumillugooq assoroornalaartumik suleqqujunnaarlugu. Uisaavagooq Angerla tamanit nuannaarnersaavoq pigajunnermillugooq asseerulluni assullu qiimmalluni. Ukeeqatigaanngooq Pituffimmit ilagisatik aappariinngooq marlunnik inersimalersunik panillit taqqavaniligooq uinikkumasimanngitsunik, taamaammallugooq taakku Angerlap angajoqqaavi avannamukarnialeriarmata arnat taakku marluk ikiniinnalermata angajoqqaavi ilaaqqutiinnarsimapput. Ipporissorsuummatalu avannamukarnerminni iluaqutigerujussuarsimavaat.
Tassanigooq Uummannaarsussuarmi ukiipput ajorsaateqaratik.
Upernassariartulersorooq unnuit ilaanni oqaluasaaterujoorlutik Angerlagooq ilami tupaallaatigisaannik pilerpoq:
- Ataatakkuut, angutit allat qitornartaartussanngoraangamik ernertaarusuttarniartut uanga assut panissaarusukkaluarpunga arnat qanoq iluaqutaatigineri tamatta nalunnginnatsigik. Ernertaassaguma soorunami aamma nuannaassaqaanga - aammami nuliannguara ernertaarusunnguatsiarmat. Paniuppat erniuppalluunniit assigiimmik nuannaarutiginiarpara peqqissunnguuppat. Ataatakkuut, nalunngilassinga anneruniarneq ajortunga. Qinnuigaassili arnaappat uanga atsissagiga, angutaappat ilissi atserumaarparsi.
Taamagooq oqartorlu angutaata pilerpaa:
- Iluarilluinnarparput. Arnaappat illit atserniariuk. Angutaappat peeruttortannguarput eqqaallugu uagut atserumaarparput.
Tassagooq upernartorsuugaluartoq taanna ukuartaannguartik ernereertinnagu aallarumannginnamik ernitsiiginnalerpaat. Taamaallunigooq sivikitsuinnarmik ernisukkami erneriallartoq panissaarluni - ilagooq Angerla nuannaallarmat! Tassagooq aalajangersaareernertik malillugu Angerlap panissaannguartik atserpaa: - Alliaq.
Pulaartinnguara taama oqarniariartoq kipitinnianngeruttorlugu misigaanga oqariataarlunga - aammami tunginnut saalluni qungujoriarmat: - Soorlu ateq taanna tusarsimagiga - Alliaq!
Taavalu pulaartinnguara pilerpoq:
- Tassami tusarsimassavat, tassa siulivit pisoqaanersaat.
Taama oqartorlu pilerpara: - Qaa, nuannersigaluttuinnarpoq oqaluttuarniarit.
Pulaartinnguara pinasaanngilaq, nangippoq:
- Alliarooq inunngormat peqqissunnguulluni inequnarnermillu asseqarani ullut tallimassaanni avannamut aallarput. Tassagooq tamatumuuna tuaviuutaarullutik avannarparteramik avungarsuarooq seqernup tarrissaartarfianut anngullutik misigilerput. Taavanigooq inussisaleramik ukeeqqusisorpassuit inussiarnersaaraluaqisut suligooq avannarparteqqikkusukkamik qaangiinnartarlugit - aammagooq inuppassuarnik nunaqqateqarusuppallaannginnamik - ullunngooq ilaanni anguartitik qasutavissut qeqertaq karraqqutileraluarlugu toqqit ataatsit takoriaramikkit tulaffigaat - sunaaffagooq aallaarsimasimallutik tikeqqammersut. Taakkugooq ilaqutariit ataatsit inussiarnerluinnarput. Tulaannartullugooq tassa piliaminnik kusanaqqinnaartunik nerlersuilerput unissaalerlutillu - ukeeqqusisut. Taassumagooruna qeqertap kujatinnguani amisuarsuit naammattooramikkik qajartatik tallimaraartut pisaat pilanniaramikkik iluatsillugu tassunga tulakkamik! Tassanigooq nerillutillu pileriaramik ittortik oqaratarpoq: - Uffami tamaani ukiiginnarutta! Taamagooq oqartorlu tikisaat ingallutik nuannaaleramik! - Qaa, nunaqqasiunniartigut, eqqarput piniarfigissorsuuvoq! Tassagooq isumaqatigiilluinnarlutik aalajangerput tassani nunassikkallarniarlutik.
Aammagooq tassani ukiiniarlutik aalajangernerminnut pissutigaat paasigamikkik inuit tikisatik peqqissaartorujussuusut. Assut atisaripput illuatalu qulaarneqarsimasup ilua takujuminarluinnarluni. Marlunninngooq angisuunik queqarput inunnut taama ikitsigisunut ulikkaarlugit immerneqassagunik nungulertugassaanaviaratik.
Pilerisaarivallaaqimmatagooq illuat allilerlugu illoqasiutiinnarnialerpaat. Taavalugooq angisoorsuarmik illuliorput marlunnik qilaamut atasunik talulerlugu ilaqutariit tamarmik immikkut ineqarfissaannik, kisiannigooq illup silissusiata affaanik talut angissusiliinnarlugit. Tassalugooq qissiat aamma iluaqutsiullugit angisoorsuarmik illutaarput iserterfigalugulu.
Qeqertarooq taanna nunasiffiat inuisa taagorpaat: Pikiulinnguaq!
Pulaartinnguara taama oqartorlu aamma tassa oqartoortupalaarsuuvunga: - Pikiulinnguaq, tassaasimassaaq avani nunaqarfiup Ikerasaap avannannguaniittoq!
Pulaartinnguara pilerpoq: - Ilumoorputit, taannaavoq, kangiatunginguaniippoq Pikiulersuaq!
- Aa, ilisarivallaaqaakka, qaa, nanginniannguarit!
Pulaartinnguara nangeqqippoq:
- Taakkugooq tikisaat upernassaammat aamma ernertaarsimapput Allianngooq inunngornerata missaani inunngorsimasumik. Angajoqqaasunngooq meeqqat taakku ilutigiit - nukappiarannguaq niviarsiarannguarlu - nuannaringaaramikkik nuannariinnarlugu pissiariisilerpaat. Ullaakkunngooq itertullu imminnut alakkartittaraat arnaallugooq sanileriillutik nuannaarluinnarlutik milutsitsileraraat. Tassagooq eqqortippaat. Nukappiaqqanngooq taassuma inuusuttorsuanngorami Alliaq nuliartaaraa. Alliarooruna arnaq silatoorsuaq sullerissorsuarlu, kisiannigooq angutaata paasinngisaannarpaa uanga naaleqqaarsissimagiga - tassalu Alliaq uanga panigigaluarpara.
Pulaartinnguara tassunga killillunilu nipangerniariartoq kisikkunnaavillunga pilerpara:
- Taamaappammi eqqarleriippugut!
Oqarfigisara qungujoriarluni pilerpoq:
- Taannamiuna pinerullugu pulaarikkit, eqqarlerigakkit. Immaqa upperilersinnaalerparma assigiipajoqigattami!
- Qaa, nangeqqinniarit, nuannerpallaaqaatit. Tassa pisimasut ilisarnarsigaluttuinnarput. Tusarrajattaannakkakka aatsaat iluamik uppernarsisussanngorpakka. Oqaluttuuteqqinniannga, kisianni paaserusukkaluarpara taamanersuarli toqutaasimallutit tamatuma kingorna pisimasut qanoq ilillutit ilisimaneritit?
- Taamatut aperinissat ilimagereerpara. Tassami ilumoorpoq, taamanersuarli toqutaagaluarpunga, kisianni anersaara uumajuarpoq, taamaammallu pisimasunik uannut tunngassuteqartunik arajutsisaqarneq ajorpunga. Maanna inuttut isikkora atorlugu pulaarpagit anersaaginnaallunga oqaluukkaluarukkit upperinaviannginnamma ersiortiinnassagakkillu. Pisariaqavissunilli ilisimatittariaqarakkit tassa oqaluttuuppakkit.
Tassunga killillunilu ukisitsiarpoq. Pilerpara: - Qaa, nangeqqinniarit, paasilluarpakkit.
- Alliarooq uinikkami kingorna marlunnik qitornaqalerpoq. Niviarsiararooq aqqaluartaarsimatsiaannarluni toqummat aliasoqaat. Aqqaluartaavagooq ateqarpoq Angerlartoq, kisiannigooq naalisarlugu taasarpaat Angerla. Piniaqqissorsuanngorporooq pingaartumik qilalugarajuttorsuanngorluni. Naleqquteruttorami Pikiulinnguami piniartoqatigisimavai Quttoraq Aneerarlu. Taakkugooq aamma piniartorsuupput pisaqarajuttorsuit. Angerlanngooq ernituarsuaraa Qooqa. Quttoqqanngooq angajullequtigaa Mikisuluk, Aneeqqanngooq angajullequtigaa Inequnaaluk.
Tassunga killillunilu qiviarlunga pilerpaanga:
- Immaqa qasutippallaalerpagit, nipangeqqulerumma oqarniarna.
- Naamerluinnaq qasussanngilanga. Oqaluttuuttuarniannga sussa aqagu ulloq ilanngullugu. Unnulerpat aatsaat angerlarumaarpunga aqaguagu meeqqanik ilinniartitsisussaagama.
- Ajunngilaq, taava oqaluttuakka nangissavakka illit kingorna inunnut allanut oqaluttuarisarumaarakkit, pulaartinnguara taama oqarlunilu oqaluttuarpoq inuit ataasiakkaat oqaluttuassartaat tamakkerlugit Angerlartoq imaluunniit Angerla - nammineq ernuttaminik taasani - aallaqqaatigalugu. Makkulu oqaluttuarai Angerlamut uiggiutiinnarlugit: Quttoraq, Aneeraq, Qooqa - taanna peqqissaarulluinnarlugu, Mikisuluk Saamillu, Inequnaalukkut qatanngutigiit angutit pingasut, Amajut - Qooqap ernissaa Panissaaq - Qooqap nukarlequtaa uialu Tukaajaaq, taakku erneri - Erneeraq, Tulluartoq, Oquna, Aqattaq - arnaq qajartuumasoq taakkulu ilagisaat. Naggasiullugu oqaluttuarai kinguaariit kuisimalinnginnerminni nunngutaat - Taseraq Pingajuallu.
Oqaluttuai taakku - pulaartinnguama nammineq kissaataa malillugu - oqaluttuarereersimavakka: Qooqa, Tulluartoq aamma Taseraq Pingajuallu. Taamaammat pisariaqanngilaq maani oqaluttuareqqissallugit. Taamaattoq naalisagaagaluaqisumik Aqattaq Tukajaarlu Kikilalu oqaluttuarisimavakka.
Oqaluttuarnerani kipitinngilluinnarsimavara oqaluttuai eqqaamalluarusunnermik. Naggasiutitut Taseraq Pingajuallu oqaluttuarigamigit oqaluttuarnera sukkatsikkaluttuinnarsimavoq, malugisimavaralu soorlu tuaviulersoq timaami uninngajunnaarmat.
Oqaluttuani naaniariarlugu oqariataarpoq:
- Aa, ilinnik ajortumeeriniaraluartoq qimaasorsuanngorpoq, tassami qaammartorsuanngorpoq. Sakimmerigaluarlutit qimattariaqarpagit. Una paareqqissaarniaruk, tassa iluaqutissat! Taama oqarlunilu amimininnguaq kipparissoq aarnuareqqullugu isikkama killinganut ilisani tikkuarpaa. Sukkalluinnartumik aalariataarami unissariarniassaginni toqqip siissartua qiteqqullugu ammaramiuk tassa aneriikatappoq.
Immaqa tupannermik malerianngilaraluunniit. Tunniussaa amimininnguaq peqqissaarullugu annoraama kaasarfianut ikivara. Isikkama siornatunginnguaniippoq issiavigisimasaa nuluisa inaat erseqqillutik. Silattuaqisutut illunga malugilerpara issiavigisara manngaaluttoqaqqilersoq.
Tupermit anigama eqqara qineraluarpara, malunnartorsinangali.
Tupermut iserama aallaasikka imaariarlugit timmut aallarpunga eqqissisimalluinnarlunga - allaammi nuannaartutut misigalunga. Qullangaatsiaannarlunga ukaleq naammattoorakku pisaraara. Arlalialunnillu aqissereerama unnuaq pisimasoq puiorneq sapilivikkakku tupera aterfigaara.
Tikikkakku piialerpara. Paarnaqutit tuperfigisimasama ataanni inuup saanikui issumit puttussuussimasut nassaaraakka. Inuk pallungalluni toqusimavoq.
Inaanit nikisinnagu ilerfiorpara. Ippassaq unnukkut erseruttulersunga iserfigalunga unnuaq tamaat oqaluttuullunga pigisaminillu tunillunga ilalersorsimavaanga qujanaqisumik. Uangami qanoq iliorfigissavara? Iluatinnarluinnartunik oqaluttuussimavaanga.
Alersikka arlaatassamaatikka isigaasa killinganut ilivakka matoorullugillu, taqussamalu sinneri niaquata killinganut matooruppakka.
Ilerfiara inerakku niaquata killinganut ingippunga. Silarsuaq alianaalleruttortoq tassani issiajualerpunga. Eqqarsaatit ajunngitsut inuup nalusaraluama Inequmilli ateqarnerartup ilerfanut ingerlateqqippakka.
Issiajualerpunga. Uummartissinnaagaluarukkutoq! Uppernermilli taama angitigisumik pigisaqanngilanga.
Taava tassanngaannaq eqqissinerup pilluaammernangaartup tamarma aqqusaarpaanga. Nikuinnanga, ilerfiara qujaniummik naggasiutaasumik tunivara seeqqorlunga - ajukkukkunnaarlunga niaquata nalaa assannik illuttut patillugu.
Umiaarara singikkakku pisattakkalu ikeriarlugit eqqissilluinnarlunga angerlamut aallarpunga. Naak sinissimanngikkaluarlunga oqilluinnartutut qasuerluinnarsimasutullu misigaanga. Ilerfiorsimavara paarnaqutit matorisai innarlernaveersaaqqissaarlugit sapinngisamillu malunnanngitsumik. Siunissaq tamarmi soorlu aarlerinartueruttoq! Kaasarfinniippoq amimininnguaq unnuaq pulaartinnguama tunniussaa. Taannalu annerusumik paasisaqarfigerusukkukku atuaannarsinnaavat allami allaaserisara ima qulequtalik: - Aarnuaq!
---
Pisimasup tamatuma kingorna ukiut pingasut qaangiupput. Illoqarfik suliffigalugu nuannarilersimasara qimattussanngorpara illoqarfimmut allamut nooqqusaagama. 11. aggusti umiarsuarmut ilaalluta aallartussaagatta nuliara nukappiaraatinnguavullu marluk ilagalugit siunissaq nalunartulik ornittussanngoratsigu umiaaraq angallatitut nuannarilersimasara naggataamik aallaruppara qimattussaagakku ornitassannilu angallatissaqarnanga.
Illoqarfik nigorluareerlugu ukiakkut aqisserniarfigisartakkama ilaat tikikkakku umiaaraq amoriarlugu qoorortuuaraq tigoriarlugu aliannaarsaarniaannarlunga pisorujoorlunga timmut aallarpunga. Tassanilumiuna naammattooriga!
Timmut ingerlammersutsiaannarlunga takulerpara inuk ujarassuup killingani saqqumilluinnartumik qaarsumi manissumi issiasoq.  Tulaffigisara angallavigineqanngitsoq nalunnginnakku naapiligara pissangallunga ornilerpara, tikinnissaa qilanaarinermit kiisa arpaasaannalerpunga. Tikilerpara, qungujulalluinnaqaaq. Tassa taannarpiaq ukiut pingasut matuma siornatigut Kangerluarsummi tupinni pulaartigisimasara.
Qungujulasoq tikilivikkakku aalajangerpunga tikikkukku qujaniarfigalugu eqinniarlugu. Tassalu assakka illuttut tungaanut isatsinnialerlugit suunersumut nalusannut akimmippunga ingerlaqqinneq sapilerlunga tikilluinnaleraluarlugu.
Qungujulalluni oqarfigaanga: - Tassunga inginniarit?
Peqqussutaa malillugu ingittungalu oqarfigaanga:
- Ersineq-una ajorpit? Takugamma ersissasoriniarlutit ornipparma.
Qanormi aamma ersigissavakkit. Ukiut pingasut matuma siornatigut ersileruttortunga tupinni pulaarlutit ersiunnaarsikkamma qanoq aamma ersigissavakkit. Saninnut inginniarit, qujallunga assakkut eqinniarpakkit. Oqaluttuatit tamaasa eqqaamavakka.
Akivaanga: - Tamanna ajornarpoq. Taamaasioraluaruma ingumissaanga saanikuinnanngorlunga. Aamma uanga attorusukkaluarpakkit, attorsinnaanngilakkilli.
Tungaanut nikueriaraluarpunga, ajornaqaarli.
- Oqareerpunga, ajornaqaaq, attorsinnaanngilarma. Tassani issianerit naammagiinnarniaruk, oqaloqatigiikkutta ajunngilaq - naggataamik!
- Sooq naggataamik? Sooq takusartuarsinnaanngilagut? oqarfigaara.
- Suut tamarmik killissaqarput. Inuuneq aamma taamaappoq. Qujaannarniarit uannit sivisunerujussuarmik inuussagavit nuannaarutissarpassuaqarlutit. Tassa naggataamik inuttut isigaarma, tamatumali kingorna anersaama najussavaatit tunniussara pigitillugu. Allamik piumasaqarnak tamanna naammaginiaruk!
Oqaqqinnanga maleruutiinnarpunga isigiinnalerlugulu. Atisani taakkorpiaat atorpai taamani pulaaraminga atukkani. Isiginiarinni kamillarpoq. Atorpaalu alersit arlaatakka taamani ilerfiorakku matoorussakka. Oqarpoq:
- Ilisaraagit?
- Suu, ilisaraakka, qujanarmi ajorinagit atoritit!
- Iluarilluinnarpakka. Isigaarsissaarpunga. Taakkuuku taqussavillu sinneri nerisakka qujassutiginiarlugit ornikkikkit -  aammami allanik oqaasissaqarama, aappannguara qungujulluni oqarpoq.
Taavalu tassani akinnguanni issialluni siunissannik oqaluttuuppaanga assut tupigusutsillunga. Siulittuutai manna tikillugu tupinnaannartumik eqquuttarsimapput, pisariaqanngilarli maani allaaserissallugit. Qanittunnguuvoq attorneq ajornalaaginnarluni, sammilluinnarpaangalu.
Oqalunnerani tusarnaarluinnarpunga kipitinngilluinnarlugu. Akuttunngitsunik qiimmaallattutut illuni qungujuttarpoq. Taavali ukiut inuuffigisassakka taammagit oqarfigaara:
- Ukiut taasatit angunavianngilakka imminut qajassuutinngivillunga suligama. Takoreerparma qanoq angalaleritutigisunga. Taasatit angunavianngilakka.
Oqarfigisama toqqarlunga qiviarpaanga. Qungujuppoq oqarlunilu: - Upperiinnarniannga! Allamik ilanngilaa.
Naapisimaarnerput pissanganarlunilu nuanningaarmat nalunaaqutarluunniit eqqaanngilara. Aappara oqariataarpoq:
- Tassa angerlartariaqalerputit. Oqaasissakka tamaasa oqaatigereerpakka. Naggataamik inuttut isigaarma, anersaamali najortuassavaatit ...!
- Soormi ..., oqariaraluarpunga, uisorernerinnarmik aappara tammarpoq. Akornutissaqanngivissumik nikueriataarpunga akimmisimaffiga malunnarunnaarmat. Qaarsoq aatsaannguummat issiavigisaa tikikkaluarpara eqqaralu tamarmi ersiinnartoq qineraluarlugu, takussaasoqanngivipporli.
---
Inuk allaagaluaruma inuuneq taama ittunik naapitaqarfiusoq atorlugu anersaakkut pisoorsuussagaluarpunga. Anersaakkut pisoorsuuffissaraluara uanga nammineq aserorterpara qajassuutinngivillunga unnuarsuarmut sulisarnikkut soorunalumi qasoruloortarnertigut.
Tupigineqarsinnaanngilarli inuunerma ingerlanerani siulitsinnut ataqqinninnera anneruleriartuinnarluni nakussatsikkiartuaaginnarsimammat, aammalu tupigineqassanngilaq misigisat tamakku uanga kisima piginagit kalaaleqatinnut oqaluttuarisinnaasimagakkit, unnuk taanna inna pulaartinnguama piumasaa malillugu. Soorunami aamma allanik misigisarpassuaqartarpunga allaaserinagit uanga nammineq pigiinnarusutannik.
Eqqissiallaqaanga suli pisinnaalaartillunga allaaserisaq una naammassisinnaagakku. Qutsavigaakka inuppassuit atuakkiannik radiukkullu aallakaatittakkannik nuannaarutiginnillutik uannut saaffiginnittarsimasut, qujaniulli annerpaaq ingerlateqqippara qangarsuanngortoq tupinni unnuami pulaartinnguannut 1950-imilu naggataamik naapisimaagannguannut - siulima ilaannut inuusuttunnguamut anersaakkut uannut pisuunngortitsisumut.

Ikinngutip pillattaartarneri

Taannaqa illartikkumavaanga - sunaaffa illartinniaraminga!
Telefoni sianermat tiguara.
- Aluu ikinngut, qujanaq ippassaq! taama oqarlunilu iggiinngasumik quersorpaluppoq nangillunilu:
- Aa, nuarajukasilluunniit nunguttussanngitsoq! Immiaaraaguniaasiit nungoreersimassagaluarpoq! Quersorpaloqqippoq.
- Ikinngut, tusaasinnaagunarparma inuummarippallaanngitsunga - ilami aamma immaqa pujortannguakkulunnermik! Ikinngut ataasinnguaateqaruit aggilaarit - uanga inikassannut. Ippassaq oqaluasaakka nangissavakka ataasinnguamik pissaqartikkumma! Quersorpaloriarluni nangippoq: - Marlunnguanilluunniit!
- Aa, suliassaqaqaanga, ulapeqaanga, aggersinnaanngilanga. Ippassaq pisavut naammaqaat. Ulloq alla ulapikkunnaamiguma ornikkumaarpagit!
Telefoni dut-dut-dut. Oorimik ikisisimagami ikinngut oqaloqqilerpoq:
- Automatimit-una sianertunga! Ilaluunniimmi ikinngut taamaalerami! Kiisa oqaaserluunniit 'automat' ilikkarpaa. Iggiinngasumik illarpaluppoq. Taavali nangippoq:
- Qularinngereerpara taama akissasutit: Ulapeqaanga, aggersinnaanngilanga. Inuuvutimmi ulapittuaannartoq, tamanna nalunngilara. Taamaammat-una ataqqigikkit, aamma pinngitsaalinianngivippagit. Quersoriarluni nangippoq:
- Tassa aggilaarsinnaanngivippiit! Tassaana ullaarli iterama eqqarsartunga ippassaq naapisimaarnerput nuannaralugu sakimmeringaarakku isummakkut aalajangerlunga inummut kimulluunniit eqqartorsimanngisaannakkakka ilinnut eqqartortariaqarlugit, misigisimagama inuunikassaga qameqqajaalersoq, ila, ilinnut eqqartuerusukkaluaqigama ...
Telefoni dut-dut-dut. Oorimik ikisisimagami ikinngut nangippoq:
- Unakassalluunniit nerrersoqaaq! iggiinngasumik illariarpallappoq, - 25 ooriutinnguara kingulleq 'iivaa' - soorlumiaasiit qaalissasoq! Ikinngut, aggissavit aggissanngilatilluunniit?
Itigartinniarlugu aalajangeriivissimallunga misigaanga oqareerlunga:
- Ajunngilaq, aggissaanga, suliassat kingorna inerumaarput.
- Qujanassusia, utaqqissavakkit. Neriuppunga uteriisernera kamaatigissanngikkit! Ikinngut akivoq.
- Kisiannili sivikitsuinnarmik! akivara.
- Ajunngilarmi, kiinarsigukkit naammagissavara ataasinnguamillu nassaakkumma - marlunnguanilluunniit. Tassa utaqqissavakkit, ilivara ..., dut-dut-dut, taavalu telefoni nipangerpoq.
---
- "Sivikitsuinnarmik" aggerumanera ima kinguneqarpoq, unnukkut nal. 19.30 ikinngut ornikkakku ullaakkut nal. 6.30 aatsaat angerlarpunga pulaagara nuannariliinnarlugu. Immiaaqqat 8 nassarpakka, tassalu taakku ikinngutillu immiaaraatai marluk nalunaaquttap-akunnerineri 11-ni samminitsinni imersimavavut, samminitsinni isumaga malillugu tamatsinnut pissarsinartumi.
Matua tikippara inaa qaammarissoq. Mappiuppaanga qaqortumik ilullilerluni qilerniusalerlunilu qernertumik kusanartunik qarleqarluni.
- Ataqqinartumik pulaartoqassagama soorunami assuataarpunga, taama oqarlunilu assammippaanga, - tikilluarit, ikinngut.
- Qujanaq, kisianni qulit tungaannaannut piffissaqarpunga - suliassarsuarnik! akivara.
- Uukii (okay), ilami ikinngut kiisaluunniit tuluttut oqartalerpoq, iserluarit!
- Qujanaq!
---
Ikinngutip inaa anginngilaq, "kisianni kisimiittumut inigissallugu naammappoq", soorlu ikinngut taama oqartartoq, tamannalu ilumoorpoq. Ininnguaq alianaalluinnarpoq pisataalu torerluinnarlutik - ikinngutip peqqissaartuuneranut paarsillaqqinneranullu takussutissaalluartut.
- Maanga ingittukkuluuniarit, taama oqarlunilu issiavik ornavaffilik kusanartoq tikkuarpaa nerriveeqqap sanianiittoq. Ingittungalu issiaviup taassuma assinganut nerriveeqqap illuatungaaniittumut ingippoq oqaatsini illugalugu:
- Akimut isigilluarniarakkit uunga ingippunga. Anitinnak aamma suunngikkaluartumik tamussiussassaqarpugut ...
Oqaatsini suli ilaniarunarai kipitippara:
- Ikinngut, sooq aamma taamaasiussavit? Nerikutsooreerlunga aggerpunga.
- Soqutaanngilaq, unnuk sivisussaqaaq, piumallerutta tamussilaarumaarpugut.
Taama oqarlunilu nikuikkami igaffinnguaminut anillappoq. Igap qalaarpalua tusaavara. Iserpoq uissuummissutigisannik Tuborgit marluk nassarlugit.
- Qaaqqusisup pisuarsui, avikkallartigik!
Immiartorfinnut kuiseriarluta skåleerpugut.
Imertarfini ilillugulu ikinngut pilerpoq:
- Oqaravit tuaviorlutit oqaluttuukkumareerakkit oqaluttuutissavakkit. Kisianni oqaluttuassakka aallartitsinnagit anikkusutakka anillakka: Ikingut-aa, sulivallaaqaatit. Taamannaannaq sulissaguit imminut aserorluinnartussaavutit. Tusaamavakkit - inuilluunniimmi tusagartoqaat - allaat illussinni nerisassiortartutit, nerisassanik atortussassinnillu nammineq pisiniartartutit - takusarpakkimmi kalaalimineerniarfimmi pisisartutit - allaffiit ullaassamut ikumasoq takusarpara ...
- Ikinngut, tamakku eqqartussagukkit aniinnassaanga, kipitillugu oqarfigaara nikuillungalu.
- Naagga, aninngikkallaat, tamakku eqqartornianngilakka, oqarfigiinnarniarikkit-una: imminut qajassuutilaarniarit, inuup kialuunniit sulineq taama atsigisoq attassinnaanngilaa, ullut ilaanni niaqulaartunngunngikkuit aanaartuulissaatit iluatinnarseruttorlutit ...
Nikueqqippunga oqarfigalugu: - Ikinngut oqareerpunga, tamakku eqqartussagukkit aniinnassaanga.
- Naagga, tassa tamakku eqqartorunnaarpakka. Isumagaana tusartiinnariga. Mianersorniarit, iluatinnarseruttorputit.
- Ikinngut-aa, eqqortumik oqarfigilakkit aat? Aamma uanga isumaga anissinnaasoralugu?
Ikinngut cigarettimik millussillunilu niaquinnarminik angerpoq.
- Qqaatsitit ilumoorput. Nalunngilakka. Utoqqarsuanngornissara kissaatiginngivippara. Kissaatigisara tassaavoq: ulloq sulisinnaajunnaarfiga nallerpat toqussasunga, sulisinnaajunnaarlunga inuunissara kissaatiginnginnakku!
- Paasivakkit, ikinngut nipikitsunnguamik akivoq.
Taava nikueriataarpoq oqarlunilu:
- Kaffiliuutissara ikkukkiartulaarallarlara!
- Qaa, takuniaanerit naaqqaalaarallaak!
- Ikinngut, sussa tamakkulersornak! Nalunngilat tuaviortunga. Oqaluttuassatit piinnavillugit aggerpunga nerisassanik kaffimilluunniit eqqarsaateqarnanga. Aaku najugassavut! Naammaqaat, allanik ilanagit!
- Aa, sivitsorsaataanavianngilaq. Igaq qalariissammat uunnaavik kaffiliuutissara ikkukkiartulaarallarlara, aatsaat imaasivoq, taama oqarlunilu igaffimmut anillappoq.
Igaq qamippallariarlugu imermik kuutsitserpaluttoq tusaavara, kingunitsianngualu iserpoq.
- Tassa, isumakuluutaarulluta sammisinnaanngorpugut. Uunnaavik qalaleruni siggarumaarpoq. Siggartaatikasia ikkutereerpara.
Ikinngut ingikkami skåleeriarlunga pilerpoq:
- Tassa qannakasik siggarsiisaa torrutiinnaqaara. - Qangatsiaq nuliannguaraluara inuugallarmat ..., taama oqarlunilu ikinngut unitsiarallarpoq tupittuusilluni. Nakappoq, isai imerlaarsilerput, erngerlunili assamminik qullingiarpoq nipinilu sajutsillugu oqarluni: - Utoqqatserpunga, taama pinianngikkaluarpunga, asasimaqigakku taasooraangakku allatut ajornartarami, ukiut arfineq pingasut qaangiukkaluartut qaangerneq saperunarakku ... Nipangerallarpugut.
Cigarettini nungulersoq milluariarlugu arsakoorfimmut qamillugulu nangippoq:
- Tassa taamani umiaasannguaqarluta juuliulermat eqalunniartarfitsinnut aallarpugut ipuinnannguaq-aasiit - naamik 80 hestinik aquuteralappoq, ikinngut illariarpoq, - aappannguara pisariaqalivitsinnagu iputsinneq ajorakku taliiakujuleriarama pilerpara: - Alianaatsorsuuvoq, ornigarput unnugu angujumaarparput, maanga tulalluta tiilioqqaarallarta! Aatsaalliaa taama nangartuinngippoq, - ipukatakkunnaqaatit, qaa tulanniarta! pilerpaanga.  Tulakkatta umiaasannguarput pitoriarlugu qisuttapallakkatta aappannguara killuliorluni qangaliaasiit putsereerpoq - mannalumi alianaak! Tassani killingani issiatsiaraluarlungalu pilerpara: - Immaqa uffa kuannerit suli quaraavallaalinngitsut qalatsiisaa kuannersariapallattuuguma. Suliluunniit oqanngitsoq timmiarsiutiga tigugigalu pilerpaanga: - Ajunngilarmi, muluallaarniaqinak!
- Mulunavianngilanga, pikaneralaakasik naasarput, tuaviussaanga, taama oqarlungalu tassa timmut aallarpunga - massakkuugaluarpat aappannguara immaqa oqarfigeqqaassagaluarlugu "bay, bay" ikinngut illariarpoq oqarlunilu: - sumimakku aamma oqaatsit tamakku atulikkavut!
Majuapallakkama kuannerit tikikkakkit taannaqami nutsuilerpunga. Tassani nutsuileruttorlunga qulinnguannit aqissinnguaq qarloriarpallappoq. Timmiarsiuteqarama iluatigitsaappara - taamanimi piniaqqusaajunnaartanngikkallarmata - qummullu qinilerlunga. Tappikannga qulinnguannit qarloriarpallattaraaq uangalu takussanagu. Ila qanippaluppallaaqimmat isikassaakka tagiartoraluaraangakkit naamik takugaluassanngilara. Qarlorfiata missaanut pigama uninniariartunga qulinnguannit qarloriarpallappoq. Qattuniusannguaq qarlorpaluffia qaqillugu qineraluarama takunnginnakku ilaginnaannariarlugu kuannersarfiga aterfigiinnarpara kuannersaqqilerlungalu.
Aatsaat nutsuileraluartunga tamatumuuna kangiatunginnguannit - qulinnit pinnani - aqissinnguaq taanna qarloriarpallappoq qanippalungaarami soorlu uaneralaannguaq. Ilaginnarlugu nutsueqqileraluarlunga nipittoriaannarluni qarlorpalungaalerami - tamatumuuna aq-aq-aq kisiat pigilerlugu. Pasitsaappara immaqa suli mikisut eqqaasiuleriarakkit taamaasiortoq - taamami pisarmata.
Immaqa piaqqerisunnguaq akornusersorniannginnakku kuannersaakka allunaasannguamik nassataannik qileriarlugit ammut aallartungalu nippakkaluttuinnarluni qarlulerpoq. Soqutiginngilara. Kiisa tassa tununnguannut perpallappoq nipittoraluttuinnarluni. Ajornaqimmat tunummut qiviarpara sumilli takusaqarnanga. Ammut aallartungalu suli nipittoriaannarluni tununni qarlorpalulerpoq. Taamaasisorlu misigilerpunga ersiummerlunga tassalu malugalugit tulliikka qummut noqippalulersut. Ammut arpaannaq - aanalu tununnguanni aqisserpaluk nipittoriartuaarluni!
Qangami qujanaallak aappannguara qalareersimalluni killuummi qulinnguanni nikorfasoq nuigakku. Takanunga arpaannaq! Tikinngikkinniluunniit pilerpaanga:
- Suit?
Sanianut pillungalu pilerpara:
- Aqissikasik nipangerneq ajulermat atiinnarpunga.
Taama oqarlungalu aatsaat malugilerpara kiinara kiammik kuuttuinnaasoq - aammami arpaqigama.
Tassani anersaartukutsoorsinnarlunga ingittungalu aappannguarma tiimik kuisivaanga aammalu sukkunik nagguteeqqanillu tunillunga. Aatsaat najoqqaaleraluarluta kingullermik taanna aqissiakasik qulinnguatsinnit aamma qarlulerpoq. Qarlornera sukatsikkaluttuinnarmat qulinnguatsinnilu innaarsukasik akisuasalermat tiitugara nungunnaguluunniit aappannguara pilerpara:
- Avalaannarniarta!
Aatsaalliaasiit nangartunngippaanga. Imaasiallakkatta avalariikatappugut. Sissaq qimalaarippullu tappika killuutta qulinnguanniit nippakkami - tamatumuuna aqisserpalukkunnaarluni iluaalliortutullusooq aaj, aaj, aaj kisiat nipigilerlugu. Tamaviaarlunga ipuppunga tulaffikorput sapinngisamik qimatserniarlugu. Avalangaatsiarlutalu aappannguarma pilerpaanga: - Takuuk, pinnga sunaana? Tikkuagaata tungaanut qiviariallartunga allamut asseqanngilaq soorlu pooq qernertorsuaq tamaani killuutta qulinnguanni narsaamaninnguami kaavittoq. Uinngiulanera kisiat tusaavarput. Unillungalu aappannguara pilerpara:
- Aallaaseqarpunga, uterluta aallaajartoqilara! Taamalu oqarlunga malugilerpunga kamannermit sajuttuinnanngorlunga. Sanguleraluartunga aappannguarma pilerpaanga:
- Naagga, orneqinagu, iluanngitsorsuaq-una! Sunaasoq naluarput. Aallaasit aallarneq ajulerseqinavaa!
Taama oqariarmat ersilersimasoq paaseriarakku aallarsaqqiinnarpunga. Tassa kaaverusaartorsuaq isigiuarparput ungasilliartornitsinni nipaa aanngariartorusaaginnarluni. Suli tassa taamaasiortorsuaq nuunnguaq uiaratsigu tarriinnarparput.
Unnulluartoq eqalunniartarfitsinnut pigatta qanoq qasusimatiginera aatsaat misigilerpara tassa nunamut tummaraluarlungalu uppingajakkama. Ajornaqimmat qaarsumut ingillunga anersaartoqqaarallarpunga. Nipiliortorsuaq tarrikkatsiguli ingerlaarnerput tamaat oqartoqarsimanata qangami iluaallak aappannguara oqarmat:
- Qasuerserniarallaat, uanga majuussuissaanga!
Akinngilaraluunniit tassali qasusimaruttorama. Uninngaleriarama soorlumi silaga taarsiartortorluunniit! Aappannguara majuussuisoq isigigaluarpara ikiorusukkaluarlugulu nikuinnissannulli nukissaqarnangaluunniit.
Tassalu tuniniaallattaaginnarluta qaammat missiliorlugu eqalunniareeratta angerlarluta aliortorfipput taanna tulaffigeqqissimanngisarput paasisassarsiorfiginiarlugu tulaffigerusulerpara ...
Tassunga killillunilu ikinngut nikuippoq oqarlunilu:
- Uunnaavikasik ikkutara sooruna qalanneq ajortoq, takusarallarlara!
Igaffimmut anillatsiaannarluni qaaqqorpaluppaanga. Alakkarinnilu qanoq-una oqalersoq:
- Ikinngut-aa, uunnaaveerserpunga! Takuat, oqaluasaaleriarama immaqa igalaakkut isertoqarsimavoq uunnaavillu annillugu. Ilami inoqatigut, sulersut-uku? Atagu anillutit alakkapallariarit!
Peqqussutaa malillugu anillunga qineraluarpunga, kisianni inummik takusassaqanngivippoq.
Igaffiata igalaava ikersilaarluni qarsorsarsimavoq. Tikkuarpaa oqarlunilu:
- Tassa silattornikuungaarami qarsorsartua ikkuteqqissimavaa uunnaavinnguara nutaatsiarsuaq anniseriarlugu. Asululuunniimmi nipaarsaallaqqissimaqaaq. Qujanaqaarmi igaq ilanngussimanngimmagu! Taama oqarlunilu igap matua kivippaa - tikaagulliup neqaa iluaniittoq pujualaaramiliuna!
Tassani periusissaaruteruttorama aperaanga:
- Ikinngut, illimmi pisorpallannguamilluunniit tusagaqanngilatit?
Akivara: - Ilaana tusagaqanngilluinnarpunga.
Igaffinnguata iluani suna tamarmi ersippoq. Qineraluarpugut, kisianni tassa uunnaavik ikkunneragaa peqanngilaq.
- Ilami inoqatigut, sulersut-uku! ikinngut oqaqqippoq. Taavalu malitsiinnarlugu igaffimmi ilisivik mapperpaa. Ilisivittaani qiterlermi uunnaavik erseqqilluinnaqaaq.
- Ikinngut-aa, ilami uangapalaarsuaq! Tassa utoqqarmut taama sianiitsigilerpunga. Uunnaavinnguara imermik immerakku ilisivimmut ilisimavara isumaqarlunga kissarsuummut ikkullugu. Kiaana aamma puiguusersimagaanga! Ilami uangapalaarsuaq! Inoqatinnguakka sunngitsut susoq pasillerlugit - kanngunarsooqaanga, unataqinnga!
Annuttorujussuulluni taama oqartorlu illariarpunga. Taannaqami illalerpugut. Illarunnaamigatta ikinngumma uunnaavinni ikkuppaa kissarsuummilu sakkortusaataa 4-mut pisillugu. - Ajortuliortitsisunnguaq qalapallanniarit! Taama appiullugulu talikkut tigullunga inimut eqquppaanga ingikkamalu skåleerlunga ima oqarluni:
- Uunnaaviup tammaraluartup nanisaanera skåleerutigisigu!
Tassani issialerpugut tikiumisaartitsilluta illatsiallattaarluta. "Ilami uangaruusarsuaq!" Oqaatsit taakku ikinngumma qassinik anikkaluarnerpai!
- Illalereeratta illarluaannarniarta aliortugakasiup nanginnera pinnagu! Ikinngut oqarpoq.
Nangarpara oqarfigalugu:
- Naagga, taanna pinianngilara, illartikkiartorlutit-una aggersarikkit. Takuammi, illarnanngitsumik eqqartuileraluaruma uunnaaviup illarnartumut sangutereerpaa, illarnartut nangiinnarniarlakka:
Tassa taamani aappannguaralu eqallereruttuleratta pujoorilluta, tarajorteraluta panersiillutalu perlukut amerligaluttuinnarmata nuna itisuumik assappara perlukoorfissarput - sunaaffa aamma ilimaginngisannik uannut nanngutissaq!
Perlukut tassunga ilioraraangatsigik sioqqanik matoortaraluarpavut, kisianni tassa sapigaqanngitsut - niviugassuit - pulattarfigiuarsimammatik quperlorsuit nuiorartuartut takusarpavut.
Unnuit arlaanni taarsilaartaleriarmat naneruutinnguaq ikillugu kissartortoreeratta qameriarlugu innarpugut. Asarujoornialikassattugut eqqatsinni terianniakassak moorpallattorlu aappakasiata qangali akerpallareerpaa. Aappannguara pilerpoq:
- Piliannguavut immaqa aallarussortukasinngorpaat!
Taama oqariarmat qinngariummerlugit kummikka atipajuinnariarlugit ilupaqutaannaq - usi siilikinik sinngusaannaallunga - illariarpoq - tupikassatsinnit anillallungalu taarmut qissigalugit pujoorivitta tungaaniit qimaallutik timmut aallartut ujaqqamik miloriaraluarsinnarlugit uniorluaasariarakkit kamaammerlunga tungaannut arpaannaq aallarpunga - qanormitaava angujunnarakkit! Aatsaat aallaruttorlunga taamak silarsuaqaraluanngilanga tassunga assagarsuannut quperlortuumut nakkarama! Taannaqami makinnialerpunga. Assakka illuttut perlukorsuarnut maggukkaangamik qangami quinarujuttannguarsi quperlorsuit sioqqallu aqqutigalugigaangakkit - tassalu kummikka aamma maggukkaluttuinnarlutik - taamalu sinngusinnguakka siilikit erligitigalugit, illariarpoq. - Kiisa misigilerpunga aappannguara torlulaartarlugu. Soorlu avanngarujussuaq taamaalluni nipaa tutsiuppoq: - Sumiippit?
- Assakkap iluani quperlut akornanni! Akissulli nakernaappalukkaluassusia!
Taamaallunimi tikillunga qilummanga qaqisukassaavunga quperlorsuarnik siorarpassuarnillu suunanga. Soorunami ingerlaannarlunga tupitta ataani kangerliumaninnguamut aterama immap killerpiannguanut ingeriarlunga kummikka peerakkit ilui quperlunik sioqqanillu ulikkaartut errortuusapajoriarlugit tununnut iligakkit ilupaqutikassaakka peerlugit kinisaakkakkit qaarsup qaanut miloriutiinnariarlugit sinngusinnguara siiliki - uinequtikassaga - peerakku kinisaatipajoriarlugu timmut miloriullugulu imaanut avalaannarpunga sutannguerullunga ikkattunnguummammi. Imaallaammi piumassuserinngisannik uffavissoqaanga. Qaqigama qiiaammillarlungalu qangami qujanannguarsi aappannguara oqarmat: - Aana allarutissat! Kisianni sumik illarusunneranik malunnartoqanngilaq. Tassani allartikutsoorsinnarlunga qissigisaqannguannginnamalu ilupaqutikassaakka, kummikka "siilikiutinnguaralu" qissiminnagilluunniit tupikassatsinnut majuarama aappannguara innaqqereersimasoq innarfigiinnarpara. Imaallaammi asarujoornerput terianniaruusakassaat kipititaat nangipparput.
Unnuaammat piiakkakka aqaguani aappannguama erruleramigit illarpallattartoq tusartarpara qularnanngitsumik tikiumisaartitsisoq. Sianiginngitsuusaaginnarpara.
Illartareerluta ikinngut oqaluttuarluni tassunga killinniariartoq uunnaavik nalunaallivilluni igaffimmit siggarpallappoq. - Ajortuliortitsisunnguup qaaqqorpallappaanga, ikinngut taama oqarlunilu igaffinnguaminut anillappoq kaffilioriartorluni.
- Ikinngut, kaffisortinnata tamusseqqaarallarta ilaa? Taama oqarlunilu akinngikkinniluunniit tikaagulliup neqai pujuualaartuinnaat eqquppai. Nerivugut akornatigut najullattaarlugu ilaannilu illariartarluta. Igaavi mamarluinnarput. Taava nerisugut ikinngut pilerpoq:
- Tassa ukiut 18-it aappareereerluta aappannguara toqummat alianaqisoq sumillu qitorninata ..., taama oqarlunilu qullingiarallarpoq, - kræfteruusarsuup-aasiit, taama taasannguatsiarmassuk! ikinngut unitsiarpoq oqarneq sapilersutut, - utoqqatserpunga, asasimangaarakku taagaangakku taamaattarama, usiuffalimi qaangissanagu ...
- Paasilluarpagit ikinngut, ukiorpassuarni marluinnaasimanissinni eqqaamasassarpassuaqaravit. Artorsaateqarninni misigeqatigaakkit. Allatulli ajornaqaaq uagut inuunermut naalagaannginnatta ...
Kipitippaanga oqarlunilu: - Ilumoorputit oqaravit, uagut inuunermut naalagaannginnatta. Uangakassak nikanartuugama aappannguara malikkusuinnartalerpara kiserliortaqigama. Ilittut ittunik inoqateqanngikkuma inuunera suli ilungersornarnerussagaluarpoq. Takuat, illit ilassilluartaramma uangarujuk suunngitsuusunga, aqqusinermi naapikkumma kisianniuna ilassilluarlunga naak inoqaterpassuarma naapikkaluaraangaminnga ilassinngisaannaraannga sorpajuttut isigigunarlunga - sorpajuugamami, sulisartuinnaq ataqqinassuseqanngitsoq ...
Tassungalu killittoq kipitippara oqarfigalugu:
- Ikinngut, tamakku pinnagit, sorpajuunngilatit! Inuuvutit qarasarissoq. Uanga ataqqisakka tassa inuit sullisinik atisallit. Taakku eqqaasittarpaannga inuunermik sulilluni atugassamik. Oqaluttuullakkit imaluunniit oqarfigilakkit meeraallungali piniartussatut sungiusalersimagama pinngitsaalisaallunga ilinniariartortitaanerma tungaanut. Pinngitsaalisaallunga ilinniariartortitaasimanngikkaluaruma immaqa aamma ilittorluinnaq maanna issagaluarpunga, immaqaluunniit qajaareersimassagaluarpunga taama angalajumatutigigama. Soorunami maanna atukkakka peqqissimissutiginngilakka. Anniaatigali ataasiinnaavoq: Tassalu inoqatima ataqqinartutut isiginiartarmannga, soorlu illit ikinngut ...
- Ataqqinaravimmi ataqqivatsigit, kipitippaanga.
- Sooq ataqqivisinga? Nikuillunga nilliukkanni ikinngut soorlu uloriartorluunniit.
- Sooq ataqqivisinga? Ilinnit ataqqinarnerugama? Inuiaqatigiinni innuttaavugut tamatta. Suliavut assigiinngillat, taamaattussaagattami. Nunatsinni innuttaavugut assigiimmik. Kukkussuteqartarpugut tamatta. Isumaqaqinak uanga ilinniartitsisuugama illillu sulisartuinnaallutit uanga ilinnit ataqqinarnerusunga. Ilinniartitsisuunerma saniatigut allanik suliaqartarama ataqqeqqusaarlunga pinngilanga. Isuma taanna taamaatinniarsiuk!
Taama sukangasaartiginissara ilimagisimagunannginnamiuk ikinngut nipangerluinnarpoq. Oqaratalu sivisujaamik issiavugut. Taavali ikinngut akinni nikuippoq saamalluinnartumillu assani isaallugu oqarlunilu:
- Paasivakkit, ikinngut! Allamik ilanngilaa. Paaseqatigiippugut.
Nerisarput aallarteqqipparput. Sajuttuinnaavunga. Anissallunga nalunaaqutaq qiviarpara qulinut qiteqquppoq.
- Ikinngut, angerlartariaqalerpunga. Qujanaq unnuk manna, ulloq alla unnusserumaarpugut.
- Qujanarmi takkutilaaravit. Kaffisunngilagulluunniit, qalareeraluarpoq!
Taama oqartorlu assut utoqqatsiummerpunga. Unnussernerput nuannernialeruttortoq tamaat aserorpara ikinngut pakatsisillugu.
- Qaami kaffisoqqaarallarta, aatsaat imaasivoq.
Taama oqarfigiganni tiitorfiit marluk eqquppai. Kaffimik kuisivaanga imminullu kuisilluni. Kaffisuuppugut nipaqarata. Unnussernerput aallartilluaruttortoq aserorakku qanoq iluarseriassallugu nalulerpara.
- Tassaana taaniaraluarakku, ikinngut nipikisaartunnguamik aallartippoq qangami qujanannguarsi.
- Qaa, suna? Tamatumuuna sallaanniavillunga aperaara.
- Aappannguara peerutereersimalersoq atisakassaakka torerunnaarluinnarmata qarlissiniarpunga. Uannut naleqquttunik ujarleraluarama nassaassaqanngivippoq, taamaallaat tamakku nerukitsorsuit taamani pisiassaaqqaalersut. Pisiniartitsisup pilerpaanga: - Tassa tamakku kisimik maanna pisiassaalerput mutinngoramik! Ajornaqimmammi nerukitsorsuit pisiaraakka nului pukkitsut nalunagu peqikkuma makisera nuisaannartussaasoq. Unnukkaluartorlu kiserliuummeriarama aliikkusiarlunga pernaammik imerniartarfimmukaqaanga.
Iseriallartunga qittattorsuanngoreersimasut. Nerrivinnguaq inoqanngitsoq takoriarakku ingikkama immiaaqqamik ataatsimik kalaallimut arnamut tjenerimut bestiliivunga - suummimakku aamma tamakku oqaatsit - uffami oqaannarutta saqisumut arnamut pisiniarpunga. Tunniullugulu qanoq-una oqalersoq: 4 kr. 50. Taamami niuertarfinni 2 kr. 25 øreqarmata mittatigisoralunga oqarfigigaluarpara: - Taama akisutiginavianngillat! Oqaasera naalluanngikkigaluunniit qitittut tungaannut isigiitigaluni oqarpoq: - Tamaani taama akeqaramik! 5 kruuni tunniussara 50 øremik utertuleriarlugu qimammagu immiaarassara imerusaaleriga qanga umiarsuaaqqami umiartoqatigisimasama ilaat arnannguamik aappaqarluni takkuteriataarpoq aperalungalu: - Maanga ingissinnaavugut? Soorunami akueraakka.
Tassani takummaallutalu najorsillattaaleriaratta qiimmakkaluttuinnarpugut. Tukertariaq appimmassuk taanna aapparma ilagisanngua avalaakkakku taamak naleqaraluanngilaq, qittaringaarami oqingaarami soorlu qivioq. Paasillugulu qittarissunnguusoq uangassillungaasiit illuanik tukillaataa killormut kaaffaseraangatta kiisamimi nuanneqateqanngilaq. Qitittut amerlannginnatta - aammami qittatitoqannguit tamakku tukertarissakkut inuusuit ilaasa nangiarisalerunaramikkik "mitsimaarsuaq" kisiat pinermit - issiasorpassuit isiginnaarpaatigut, massa ilaasa assatik pattakkaat, ingalluta uagut kaaffaseraangatta. Ileqqorsuut naasorlu aappannguara iperallaataa qummut pississinnarlunga allaakutsoorlunga tuttungalu ingallutik avaallakkaminnga. Aappannguara qutsavigeriarlugu ingikkaluaratta illarpalussuaq naamik kipiiminngilaq. Inuit qungujulallutik tunginnut isigimmata imertarfiga kiveriarlugu skåliitsiaannaaraakka, nipilersortulluunniimmi tunginnut qungujulasuinnaapput inuusunnersannguat assut illariartarluni. Tassa sumik pasitsanngilanga.
Tulliani valsi appimmassuk nerriveqatima arnannguaq aapparisani avalaakkaalu kisiffeerutereerama qallunaaq arnannguaq qungujulalluinnarmat misilillugu avalaakkumallerpara. Aalaniarluinnaqaaq, kaaffasertugullu ingallutik nilliukkamisigut. Ilavut illarnermik tunuakaaleriarmata kiisa tassa kisitta qitittuulerpugut. Taamaariarmat nipilersortut illaleriannguarlutik ileqqorsuut maanaannaq kipivaat. Illugisannguara issiavianut qaneriarlugu ingikkiartorama ingallutik avaallakkaminnga - uanga tassa tallikka qulerisuinnaavakka nuannaarnermik. Illarpalussuaq nipaalliiminngitsoq ingittungalu taassuma umiartoqatigisama akinnit nipikisaartunnguamik qanoq-una oqarfigileraanga:
- Kammalaat, nulutit kiluarsimapput!
Taama oqartorlu saaminnik misileriallarikka aarimmi matertinnit saanni siissartunnut taamak kiloqaraluanngillat! Tassalu paasivara taanna illaatigalugulu avaallattaqattaaraat, uanga isumaliorlunga qittarinnersuara pigaat!
Tassalu kanngutseruttorama imikkakka qimaannarlugit taakku akilinnguakka assiaqutaliullugit aniartupallaannarpunga illarpalussuaq qimarratigalugu - tamatumuuna talikka quleralugit aalaterinngilluaasarlunga.
Aniartoqatinnguakka iseqqilersut qutsavigeriarlugit anigama taarmut qangami qujanannguarsi! Kingumut qiviallaallungalu arpakasillarama inuit naapittaraluarlugit paasineqarunarnanga matora tikittukassaavara. Iserama matora parnaarlugulu qarlikasiikka peerlugit saattukujoortikkakkit ingerlaannarlunga innarpunga. Aqaguani aatsaat sulereerama skaavikassannut ilivakka kingornalu attoqqinnagit. Atagumi takussavatit!
Taama oqarlunilu ikinngutip qarlini nittarpai matertaanit siissartuanut kiluarnikut. Skaaviup iluanut miloriuppai: - Sutsiiarinerpakka aamma! Allamillu oqarani.
Ingikkami illariarpoq. - Inullumi nangitileruni! Taama oqarlunilu illariaqqippoq: - Ilami aa!
- Iliarsororsimaleruttorluta inuusuttukassanngorama angajorsuara nuliaqalerlunilu qitorniulermat illutta qaliatigut initaarpunga silakkut majuartarfilimmik. Sinittarfigiinnangajappara soorunami angajorsuakkunni nerisarama.
Ininnguakasiga najoruminarsarpara - marmorimik qaalimmik nerriveeralerlunga, mahognimik siniffilerlunga, maavaarnersiorlugit natersualerlunga, telefonilerlunga, siilikiinnarnik oqoruserlunga ...
- Ikinngut, ata ilaartornagit, tuaviorama anilerpunga, taama oqaraluarlunga qungujulavallaaqimmat illariartoorpunga. Ikinngut nangippoq: -... oqaluttartorsuara båndoptagerertalik højttalerilikutsoorlugu - suummimakku aamma tamakku oqaatsit! Aanalu kimonora qillalaaginnaq siniffimma eqquani, sinittarfimma affarliani uffartarfiga imeq qissallaannarlugu kuutsiinnariaq, tuuinnarlugu imaartartumik anartarfilerlunga, suut tamaasa ajorsaatiginnguarnagit, qerititsiviit, nillataartitsiviit, errorsissutit. Errorsissut aallartikkaangakku uinequtikka ilupaqutikkalu kaavilersullu oqaluttartorsuannik valsi nuannarisara appikkaangakku talikka siaarlugit arnannguaq illussara tigullaataa valsilinnguaruma ...
- Ikinngut, ila ilaartornagit, taamaattoqanngilaq, asuli piinnaravit anilerpunga! Miserratiginagu illarusuummerlunga nikuikkama akinnit assakkut tigullunga ingitippaanga oqarluni:
- Oqaluttuara naaqqaalaarallarlara anissaqqaarputit, skål!
Ajornaqimmammi ingippunga skåleerlugulu.
- Tassa uinequtikka ilupaqutikkalu errorsissutip iluani kaavilersullu ...!
- Ikinngut, ila tamakku pinnagit! Qaa, oqaluasaat naapallanniaruk allanik ilaartornagu, taamani innaallagiaqanngilasi ...!
Illariarluni pilerpaanga: - Taannaqa oqarpoq! Ilumoorputit, oqarusertarnikassaga ilikkaannassavat. Uanga inoqatikka pinnagit imminukassak ilaarutigisarama ...
- Paasereerpakkit. Qaa, naapallanniaruk, aniniarpunga.
- Avaanngugigumma aniniarit!
Ilimaginngilluinnakkannik taama oqarnerata aniniarnerigaluara taamaatitippaa. Misigilerpunga kisimeeqatigalugu inuk imaannaanngilluinnartoq akuliuffiginngivillugu oqaluttuartitassaraluara, taamaattorli kipitittaqattaagara. Taama eqqarsarnerma silattuaqisippaanga. Oqaluttualeraluartoq oqaluttuani alutornarsaarlugit quianartunik ilasarlugit. Paasivara maanna anigaluaruma ikinngut pakatsisittussanngorlugu immaqa iluarsineqarsinnaanngitsumik.
Taamaammat oqarfigaara: - Oqaqqissanngilanga, oqaluasaarniarit, anissanngilanga!
Uattulli tupaallatsigisorinarpoq. Cigaretti ikippaa qiviarlungalu oqarpoq:
- Ikinngut, suliassarpassuatit orniinnarusukkukkit orninniakkit ulloq alla oqaluasaakka nangikkumaarpakka. Oqaluasaassakka illit suliassannit pingaarnerunngillat!
- Suliassat inerumaarput. Oqareerpunga: Anissanngilanga, oqaluasaarniarit!
- Ajunngilarmi, illit nammineq! Taama oqarlunilu ingilluartitaarpoq, cigarettinilu milluariarlugu pilerpoq:
- Tassa taamani, inuusuttukassanngorlunga qaliani ineqalerama angajorsuakkut eqeersinnissaat eqqarsaatiginagu - aammami nipaarsaartartukassaagama - qitittunukartalerpunga. Qitikkuma, qitikkuma angerlartaraanga kisikassamma - sunami ajortussaq!
Ilaanniaasiit katersortarfimmi qitikutsoorsinnarluta - taamani 17-inik ukioqarlunga eqqaamavara - inuusuttualuulluta ingerlaqatigiikkatta avissaaleratta sinilluaqqoriarluta uanga illutta tungaanut sanguvunga, taamani sila nuialluni taartorujussuuvoq! Tummeqqat pallikkiartulerlugit qissigisaqalerpunga soorlumi ataani inuk nikorfasoq. Uneriarlunga taakunga aperaara: - Kiuit? Aalariarsorinarpoq, kisianni akinngilaq. Tassa ersiummerpunga - taamanimiaasiit aamma inuit qivittorsiorniakujuttartut! Apereqqippara: - Kiuit? Aamma akinngilaq aalariaranilu. Ilakka sinilluaqqullugit avissaarsimasakka arpaannaq malippakka angumerinngitsoorlugilli. Taavali qujanartumik Sakkakkut illuat qaamariarmat ernerata qiteqatigisimasatta Suulup mappiukkaangalu pilerpara:
- Inussuaq tummeqqatta ataaniittoq ersigilerakku inussiorpunga.
- Ilagissavakkit! Suulut taama oqarniariartorlu angutaa oqarpallaratarpoq:
- Utaqqilaarsinga, ilagissavassi! Nalunanngilaq atuarluniaasiit suli innarsimanngitsoq, atuarumatuujugamimi.
Pingasuulluta illutta tungaanut aallaannaqaagut inussiassatsinnik qiniitigaluta, kisianni inoqarsorinanngilaq. Illorput nuigatsigu taarmut isiginiarsaraluta takulerparput tassarsuarmiuna suli nikissimanngitsoq. Qangami qujanannguarsi pingasuugatta qimaariarfissai tamaasa asserlugit ornikkatsigu tigunngitsoortussaannginnatsigu. Allanaqutaali unaavoq ataatungaa aalariartarsorinarami soorlulu niaqua nikissanani.
Tassa arriitsunnguamik ornikkatsigu aarimmi qimaariarfissaanik assiinnaqaarput. Uagut Suulullu unitseriarluta utoqqartatta Sakkaap ornilermagu ingalluta pissangaleratta, sakkoqanngippammi annaasussaajunnaaratsigu. Sakkaap tikivillugulu tungitsinnut saariarluni qanoq-una oqalersoq: - Inuunngitsorsuaq-una! Tassalu illariarpallalluni.
Sunaaffaasiit ersiortinniaannarlunga angajorsuarma annoraarsuani aaqqatissiarsuaq tummeqqat majuarfissama ataannut nivinngarsimavaa qarlippaarsuani pussuttartulerlugit uiggiullugit. Ajornaqimmammi illamut sangutiinnarparput - sunaaffami angajorsuarma qulliit qamillugit igalaat teqeqquatigut isiginnaaraatigut. Aqaguani nassuerpoq piaaraluni atisarsuani tassunga nivinngarsimallugit, qanorooq ersitutiginera misilinniarlugu. Kingornali Sakkak naapikkamiut utoqqatserfigisimasukassaavaa, Sakkalli illakutsuuginnarsimavoq.
Ikinngut tassunga killillunilu illariarpoq. - Uangami ingerlaannarlunga qalianut majuarama soqutaanngilaq, ilami qanoq kusanaagitigigaluarnerpaannga taama unnutsigisoq asulersuaq takuniaasikkatsik taamalumi angerlarfissaat ungasiartigisoq.
Aniumananga oqareerama nalunaaqutaq angerlarfigiumallugu taasimasara nallereeraluartoq unilluartitaaginnarpunga. Ikinngut nipangersimatsiarsinnarluni oqanngeriarama nangippoq:
- Tassa taamani iliarsororsimaleruttorluta nangitinnersuaq aamma atuleratsigu aatsaat tassa avaanngunaraluartoq, kisianni alianartut tamakku eqqartornianngilakka illartikkumallutit oqareerama. Tassaana anaanannguaraluara ajunngikkallarmat qallunaat mersortikkaangamikku aviisinik aamma tunisaraatigut, ilami aviisit assiliartarissaartut isiginnaarlugit nuannertaqigamik - pingaartumik sorsunnerup nalaani amerikamiut aviisiussui qalipaatilinnik assiliartarissaartorsuit tunniukkaangatigik ila nuannertassusia oqaasertarsui paasinnguassanngikkaluarlugit. Tassaasiit unnuit arlaanni aviisit isiginnaakutsoorsinnarlugit - asulu taamani Hitlerersuaq aamma assiliartaasoq - sinilersimavunga. Aleqannguara avani ueqartoq ima oqaluttuarpoq:
Unnuami tupaleriallartunga oqaluarpaluttoqartoq. Avammut qiviariallartunga aqqaluara natermi pisoqattaalersimavoq. Allorassaarluni kissarsuut ornikkaangamiuk saavanut pilluni nissuni katitillugit qeqqeriarluni tallimi illua sakkutuutut kiveriarlugu kissarsuussuaq oqarfigisaraa "kutaa naalagara" - soorunami kutaagarsua akissananilu. Tassani qeqqissimagaluarluni tassanngaannaq kaajallakkaangami iigaq aviisilersugaq tikingajallugu qeqqillunilu tallini talerperleq siumut isatseriarlugu oqartaraaq: - Heil Hitler! Taama oqaraangat assut illarusuummertarpunga nalunnginnakku Hitleri qanoq qinngaritigigaa.
Taavalu paasivara silaqarani itillittoq. Illarusuttorujussuugaluarlunga malugitinnaveersaarlunga isiginnaarusaalerpara. Tassalu tassani uteqattaartuarpoq kissarsuutip iikkallu akornanni oqaatsini uteqattaartuarlugit. Kissarsuut appiuttaraa "kutaa, naalagara". Kaajallalluni iigaq orneriarlugu appiuttaraa "Heil Hitler". Sivitsullartoq aatsaat silattuaqigunarluni iniminut qaqisukassaavoq. Taannaqami taakani allerulaarpalulerpoq - taamanimi aamma unnuami qiianarsisimagatta.
Tassa taamani itillissimagama naamik sianigisaqanngilanga, aleqannguara sallunavianngimmat upperiinnarpara. Sunaaffa tassa Hitlerersuaq ilassiortuarsimavara taamalu taamani qinngaritigalugu.
Ikinngut illariarpoq, skåleeriarlungalu nangippoq:
- Inuusuttukassanngorlunga qitseritoruttorama inuusoqatikka nujarissarsimasut usorisalerpakka - nujaat qangami qillalaartannguarsi - mannalumi tipigik! Pileritsattaleraluttuinnarama akissaqaleriaramalu inuusoqatima ilaat ajoqersortiliullugu nujarissaatisiniarpunga. Pisiniarfimmut iseratta inualulik tikkuuppaanga oqarluni: - Tassa innga aappaluttumik puulik pisiariinnassavat! Taama oqarfigalungalu anivoq aallarniarlutinngooq ataatami utaqqimmani.
Taamani nerriviusap killinganut pialluta pisiniartartorsuugallaratta tullinnguukkama pisiassara tikkuarakku niuertussaq qallunaaq pisiniartitsisoq aalaniarpallaaqaaq, qangali tunniutereerpaa. Taannaqa oqaraluarpoq: - Og tandbørste? - Naamik tamakkusinianngilanga, oqaatsini naalluanngikkaaluunniit akivara nujarissaat pisiaralugu.
Ullumiummat pisiniarama ajoqersortiga oqarfigisimavara qitittunukarnialeruni aqqusaaqqullunga, tikereersimassagunilu aqqusaarumavaanga ningittakkiaannartussaagaminngooq.
Qitilereersut nalunagit utaqqigaluarlugulu sivitsuleriarmat tikissimassanngitsoralugu nujarissarniarlunga tigoruttoriga pikereersimalluni iseriataarpoq. Ammarlugu pussulaariarakku qaqortuinnaq anialermat assannut assaleriarlugu nutsannut tarnukkaluarakku qaqorujunnera naamik allanngunngilaq tanitakka qaqortikkiartuaaramilliuku. Allagiummerlugu pilerpara: - Sooruna taamaattoq? Pilerpaanga: - Tassa isumaminik aakkiartuaassaaq malunnarunnaarluni.
- Illimmi nujarissassavit? aperaara.
- Uanga nujarissareerama, naammaqaaq, akivaanga. Aammami nujai qillalaartuinnaapput asulu tipigeqalutik.
Nutsakka tanereerakkit qaqorujunnerat aanngaamitsiiniariga aapparma pilerpaanga: - Qaa, qitittunukarniarta isumaminik aanngarumaarpoq. Upperinermit aneqatigiinnarpara.
Qitittunut iseratta inuit qungujulaartuinnaallutik ilassiormannga nuannariinnarpakka - taamaattarmatami. Soorunamiaasiit akuliukkama avalaannarpunga. Sivitsulersorlu saallunga illartartut pasitsaakkaluttuinnarakkit quiartortuusaarlunga torsuusamut anillungalu nutsakka tagiarakkit assakka pileriallarikka qaqualuttuinnaapput, tassalu paasillugu nujarissarnera aassimanngitsoq. Taamaaseruttortunga taanna ullumiummat pisiniaqatigisara anillariarluni pilerpaanga:
- Kigutinut qaqorsaassuarmik niuertussap tunisimagunarpaatit!
- Soormi erngerlutit oqannginnavit? Qinngariummerlugu appiuppara tassalu naveertorujussuanngorlugu mittatigisimanerarlunga. Naveeruttuleranni pilerpaanga:
- Ilami aamma uanga taamatut aappaluttumik puulimmik nujarissaateqarpunga. Taama oqaraluartorlu mikikkakku:
- Naamik, upperinngilakkit, mittatigiinnarimmaana!
- Upperinngikkumma takusarniaruk!
Taama oqarmat kamareerama ilaliullugu anivunga illuannut ilaginiarlugu. Iseratta ingerlaannarluni nujarissaanni tunniuppaa aappaluttumik qaalik oqaatsini illugalugu:
- Assortorumma misileriaruk!
Pussulaariarakku aarimmi qaqortunnguaq nuiartulerpoq. Aapparma assamminut assaliallariarlugu nutsani tanikkamigit taamak qaqortortaqaraluanngillat - taamaallaammi qillalaaramik!
- Soormi uanga pisiara allaasoq? apereqqippara.
- Ila niuertussap paatsoorluni allamik tunisimagunarpaatit, akivaanga.
- Illimmi tikkuakkat pisiaraara, akivara.
- Anereersunga pisisimagavit tikkuagara pisiarisimanerit naluara, tassami aappaluttumik pooqarput, aapparma akivaanga oqarlunilu: - Takuat, aana uppernarsaatissaq, taama oqarlunilu nujarissaanni tunniuppaa, allagartaalu atuarpara "Brylcreme".
- Uanga pisiara taama allagartaqarunanngilaq, kisianni iluamik misissunnginnakku.
- Atagumi takusariartigu, aappara oqarpoq.
Aninialeraluartunga oqarfigaanga: - Anisinnak nutsatit asanniarallakkit, qaqortorsuaq peerniassaaq.
Tarrarsorama paasivara nutsakka ilumut suli qaqortuinnaasut. Aappara ikiorsiullugu qulippunga. Imaallaammi qaqortorsuaq peerpoq.
Uatsinnut ilagaara. Iseratta ingerlaannarlunga "nujarissaatiga" tiguara aappaluttumik puulik allagartaalu atuarlugu: "Golgate tandpasta".
- Tassa kigutinut qaqorsaat paarlaallugu pisiaritissimavaa, aappara pilerpoq.
Qitittuni illaatigitinnera eqqaagaluarlugu kamaammingaarama igalaat mapperiarlugit "Golgate tandpasta" avungaraallak miloriuppara. Suallappungamitaava! Paasinngisaannarparali aapparma mittatigisimaneraanga, ilumoortunnguakkuluunerpaluunniit.
Tassunga killilluni ikinngut illariarpoq, taavalu oqarpoq: - Tamakkumi qinngarnaraluarlutik ilinniarfiupput. Pisimasoq taanna killigalugu uku ilikkarpakka: Brylcreme nujarissaat, Golgate tandpasta kigutinut qaqorsaat. Inuunermi tamarmi ilinniarfiuvoq - kiisa qallunaatut taaguillaqqissilluinnarpunga - ikinngut skål!
- Nuttaraluarama soqutaanngilaq, ilaa ikinngut? oqariataarpoq.
- Ajunngilaq, iluarisannguannik nuttarniarit. Puisit nuttaasiluttorsuit malersoraluarlugit taama qinngarnartigisut, illit puisaannginnavit piumasannguannik nuttarniarit!
Ikinngut aatsaat taama illariarpoq: - Ilami oqallaqqinnerit, tassa nuannequtivit ilaat, taama oqarfigalungalu nangippoq:
- Tassa immaqa utoqqalilernerup nassataanik isikassakka ippigisaleraluttuinnarakkit pingaartumillu atuarniarnera ilungersornarpallaaleqimmat ullut ilaanni nakorsiaqaanga.
Naqinnernik assigiinngitsunik atuartinniarsareriarlunga nakorsarsuatta oqalutsiminut aperitippaanga: - Atuartarpinngooq?
- Ilaanartarpit, kiserngorukkamali alla aliikkutarinngilara atuarneq. Tassaana isikassaakka annerivallaartaleqigakkit nakorsiartunga.
Oqaloriarmat nutserisua pilerpoq:
- Tupinnaqaarooq atuartarsimagavit taama isitit ajortigisut. Illuatungaagooq ajorneruvoq, tallimanngorpanngooq isaruartaassaatit aaniarigit!
Nalunaaqutaq tassa nallerluanngitsorluunniit tallimanngornikkut nakorsiartarfimmeeriikatappunga. Asulu utaqqinanngeqaluni qangali tunniutereerpai. Qujakutsoorlunga aniartuleraluartunga oqaluttaata pilerpaanga:
- Anisinnaanngooq ooqattaalaarniarallakkit iluaageqinavatinngooq.
Ooqattaarlugit atigakkit iluangaaramik soorlu tassa silarsuaq tamaat isigileriga. Oqalutsinngua pilerpara:
- Nakorsamut oqarniarit, qujanarsuarooq, silarsuarooq tamaat isigilerpara.
Nutseraalu aatsaat taamak nakorsarsuarput qungujuppoq. Tuikkut pattalaariarlunga oqalutsinnguani oqartippaa:
- Qujanarooq iluarigakkit, immaqagooq silarsuarmiut oqaasii assigiinngitsut tamaasa aamma atuarsinnaanngussavatit.
Nuannaakkuummeriarama nakorsarsuarput assammillugulu pilerpara:
- Uukii (okay), tomorrow! Tassalu tuluttut nunguutsillunga. Paasinngisannik tuluttuusimagunartoq oqalupajoriarluni tuikkut pattalaarsinnarlunga oqapajuttorsuuvoq: - Itlit uatsi imannguaq.
Allaffimminut isersimatsiarsinnarluni anillakkami aviisit assiliartarissaartorsuit sisamat tunniuteriarlugit pilerpaanga: - Tasa itlit atuakat pivok.
Nuannaajummernermit pilerpara: - Nakorsaq pikkori, thank you!
- Aamma itlit pikori, english, taama oqarlunilu tuikkut pateriarlunga illartorsuulluni iserpoq.
Taakku aviisit tunniussai tassa taamanersuarli qatsussinnaanagit isiginnaaqattaartuarpakka, kiisa tassa simernersuarnik ipermillu ulikkaarput. Ikani skaaviup iluaniipput. Sutsiiarinerpakka aamma, imaallaammi nakorsarsuatsinnut eqqaassutigisarpakka. Aammamiaasiit taanna inutsialassuaq qanganngoreerami.
Tassa isaruartaannguakka erligisorujussuugakkit unnukkut innarlunga atuareeraangama uunga nerriveerannguup qaanut ilisarpakka aammalu ileqqorilerlugu ullaakkut iterlungalu kisianniuna atillugit misilittarlugit. Taannaana isiga saamiga soorlu tappiilliartorusaartutut misigisarakku misilittariga!
Ullaat ilaanni aasiit ileqquttut atigakkit talerpiga assannik asseriarlugu saaminnik uikkaluarama naamik isigisaqanngingajalluinnarpunga. Taannaqami tassani misilittaqattaalerpakka. Isaruannguakka atigukkit talerpiga assannik asseriarlugu saaminnik uikkaangama suami tassa isigisaqalaartaraanga, assagalu peerlugu talerpiga tappilluinnartaraaq. Isikassaakka qassinik allarteraluarnerpakka, tassa taamaattuarsinnarput. Makikkama ermereerama isaruannguakka atigakkit naamik aamma allannguuteqanngillat, tassa saaminnik isigisaqanngingajavippunga. Aalajangerpunga suliffinnut oqariartorniarlunga nakorsiaqqaarallarniartunga.
Atisalersorama isaruannguakka puuannut ikereerlugit aninialeraluarlungalu amoriarlugit igalaartaat allarterumallerpakka. Talerpia allartereerakku saamia allarterniarlugu malugileriallariga igalaartaqanngitsoq. Taavalu igalaartanngua nassaaraara aserorani katassimalluni nerriveeqqap qaavaniittoq. Uppernarsiniarlugu isikassannut saamerlermut tutseriarlugu uikkama sunali taamak isigilluartiginerpara! Imminorsuaq qinngariummerpunga ullaarsuaq tamaat annilaangatikkama - sunaaffa igalaartanngua kataannarsimasoq.
Illariarpoq nangillunilu:
- Qujanaqaarmi nakorsiannginnama. Aasiit illaatigitikutsuuginnangajappunga. Ilami sianiinnipalaarsuaq.
- Naamik sianiinnerunngilaq, ikinngut, pillataarnerinnaapput, sianiitsuunngilluaasarputit, illariaqatigaanga skåleerlugulu - sunaaffa aamma inuunerup ilaa uanga nammineq perujumarlugu.
Illareeratta ikinngut nangippoq:
- Arlaanni tallimanngornerugaa - taamani GTO-mi suliffeqarallarama - soraajaariaratta immiaararseriarlunga qiteqquutinnguarsillungalu matora parnaariarlugu kiserrataammaasiit najorserujuulerpunga. Immaqa qasoqqakujussimariarama qanoq iliallakkama sinilersimavunga. Iterama alla pinngilara nalunaaqutaq, taavaana arfineq-pingasunut qiteqqutilersoq - taamani arfineq marlunut suliartortarluta. Tassa sinnartoortupalaarsuusimavunga. Nalunngilarma suliffinnut ilumoortukassaasunga. Nangaarianngilanga, atisalersupallakkama immiaaraq ataaseq "aqagugissaasiuteriarlugu" sullisilerlunga anivunga matora parnaarlugu, taamanimi ukiuugami sila taartoq. Anigaluarlungalu kiisami uniinnangajakkaluarlungalu taamaattoqassanngimmat taqqavunga aallaannaqaanga.
Inuit aqqusinermi naapillattaaraluarpakka ilaat ilisarisarlugit ilaalli ilisarissanagit. Ingerlakassakkama suliffipput tikeriallariga taamak inoqaraluanngilaq. Qujaammiinnarpunga inortuisimammata. Pingaartumik naalagarsuarput inortuisunut ajorinnittarmat tikiuppat oqaluffigissamaalerpara utaqqikatannerarlunga arfineq pingasunngulermat. Taannaana naalagarsuarput qallunaarsuaq Rasmusseni inortuineq ajuvissoq - soorunami suliffipput akisussaaffigigamiuk. Kiisami inortuisimaallarmat oqalukuluffigissamaalerpara. Tassani matup eqqannguani saqisaarujuulerpunga tikiuttoqarsiisaa. Kiisa arfineq pingasut qaangerpaa suli takkuttoqanngitsoq.
Taamaaseruttortoq aarimmi biili nuigami qullersui qaamalluinnaqaat - qangami inngianannguarsi tunginnut aallarami. Eqqannguannut unillunilu anillariallartoq taanna ittorsuarput Rasmussenersuaq. Tikilluanngikkaangaluunniit kalaallisut paasisartorsuummat pilerpara:
- Utaqqikatavippunga, naak ilavut, illit aamma sinnartooravit?
Assut paatsuungarpasilluni pilerpaanga: - Suit, har du glemt noget, puigorpit?
- Naamik puigugaqanngilanga suliartortungaana!
Kalaallisut oqalunniarpajulluni pilerpaanga: - Krassinngorami? Tasa unnuk, immakra itlit kukkuvoq, arfininngorneq naamik!
Aatsaat tassa silattulerpunga. Sineriarama ullaanngorsoralugu suliartorsimavunga unnukkut. Aapparsuarma pattalaariarlunga pilerpaanga: - Immakra itlit snapsi imannguak pivat, vent lidt, jeg skal bare hente noget, så kører jeg dig hjem bagefter! Taama oqariarluni iserami sunannguunersoq anniseriarlugu biilinut ikeqquaanga. Imaallaammi taama pinngisaannarluni biilinik angerlaappaanga. Silatitsinnut unillunilu pilerpoq: Ajungilak, du, vel mødt i morgen tidlig!
- Utoqqatserpunga, aniniaatigalunga taama oqartungalu akivaanga, susa, du, ajungilak, godnat lillebror! Illartorsuulluni biilimik aallarpoq. Isumaliuummiinnarpunga: Taama annuttartigisorsuulluni illarami qanoq qujatigaa, aamma tassa "lillebruuanngortippaanga".
Aqaguani suliartorama inussiarnerluinnaqaaq. Ippassaammat suliartoraluarnersuara ilannut oqaatigisimagunanngimmagu qinngasaarniakujuttunik tusagaqanngisaannarpunga. Ilami uangakassak! Taama oqarlunilu ikinngut ileqimisaaginnarpoq.
- Aa, pauseqatsiarallarta - ilami suummakku oqaatsit atulikkavut "pause" - uffami oqaannartaruttaluunniit "uninngaalaatsiarallarta" nangissuunga, ikinngut oqarpoq.
Najullattaarlugu uninngaatsiarallarpugut. Ikinngut pilerpoq: - Pauseuna taariarakku aamma eqqaagiga umiartoqatigisimasama ilaata oqaluasaava. Nunaqqateqarlutinngooruna inummik aasiit kamassimakujuttuartutut pissusilimmik quianaatsumik. Qallunaanngooq sulisartut ingalluni aamma quiagisarinnginnamigit sunnguanngitsukassaat kalaallisut appiussortuartarai soorunami paasineq sapigaannik. Ilaanniaasinngooq qallunaat marluk oqaluullutik arlaat ima oqarpallanniariartoq "efter pause", taassumaasiit nipittuutereerlugu appiuppaa: - Paalusi malikkunnanngilarsi aallareerami! Immaqagooq tusassaarsimanerpa paatsoorsimanerpaluunniit, tassami "efter pause" ima isumaqarpoq ilaa "pauseqareerutta imaluunniit uninngaalaareerutta", taassumali ima paasisimagunarpaa: "efter Paulus", tassa Paalusi malillugu.
Ikinngut illariarpoq oqarlunilu: - Tamanna pillugu skål. Taavalu pujortataarluta najullattaarlugulu uninngatsiarallarpugut.
Taavali ikinngut pilerpoq:
- Takuammi, tassa imigassaq taamatut atortussaagaluarparput, sammerujoorutigalugu aalakoorutigiinnarnagu. Uangannguakkuluk atornerluisunut ilaavunga aalakoorniutigisarakku. Uparuartukkanut ilaavunga - aalakoortarama - ajortunik pissusilersortunut ilaanngikkaluarlunga. Mamarisukassaagiga nalunngilat. Una kisiat illersuutissaraara: Kamannanga perulluliornangalu aalakoortarama, ilaa ikinngut, nalunngilarma!
- Ilumoorputit, imigassamik atuisut tamarmik ilittut ikkaluarpata imigassaq ajornartorsiutaanavianngikkaluarpoq. Aalakoorsimagaluaraangavilluunniit aqaguani suliartortuaannartartutit nalunngilakkit.
Apereriataarpoq: - Ikinngut illimmi aalakoorpiit?
- Aalakuulaalivippunga imigassaq uanga artorakku - aqinnermik!
- Naamik, taamaattoqanngilaq, malunnanngilatit, uattulluunniit sajunngilatit, ikinngut oqarpoq.
- Taamaakkaluarpormi, kisianni malugisimaalaavissorsuuvunga sisamanik immiaarartorama. Oqareerpungami: Uanga imigassaq artorakku.
- Ajunngilarmi, qaa, qasuersaarniarit, suliaqarpallaartaqaatit, skål!
- Ullaakkut suliartortussaavunga, sinnartuussaqaanga! Taama oqallarlungalu utoqqatsiummerpunga, uffa aalajangereerlunga ikinngut killilernagu oqaluasaartinniarlugu. Aarimmi oqarpoq:
- Naalagarsiortinnianngilakkit, aniumalleruit akornutiginanga aniumaarputit!
- Soqutaanngilarmi pernaammik sinnartooraluallaruma, allammi qanoq pisarpat! Ikinngut, qaa nanginniarit - nuanneqaatit, naammatsivillunga pulaarniarpunga.
Ikinngut illariarpoq oqarlunilu: - Pillattaartarnikka nungussammata? Tamakkerlugit oqaluttuariniaraluarukkit unnuit arlallit atortariaqassavakka.
Tassa taamani GTO-mi suliffeqarallarama julefrokostertorsuanngorpugut eqaluit qaarsup qaanut kuiinnarlugit snapsi puiaasaq ilivitsoq uillunut kuillattaarlugu iggisiliullugu, ikinngut tassunga killillunilu illariarpoq oqarnissaralu utaqqigunaraluarlugu, kisianni tassa kipeqqikkumanagu qungujulaannariarama nangippoq, - asulu taamani nerrivimmut inissinneramisigut allatsinnguit ilaat arnannguaq inequnavissoq, Karen, uannut sanililiullugu. Tassalu najorsileriaratta oqaluunniapajuttaleriaranni - qanorli qallunaatut oqapajuttarnikka torinngitsigigaluarnerput - inussiarnersigaluttuinnarpoq.
Qitittorsuanngoratta avalaatitsiassavara - naamik ajattunngippaanga - nujuilligaluttuinnarpoq. Uanga putujartuaannguaq! Attortitaarluta "mitsimaaleraangatta" naamik pinaasinngilluinnaqaaq. Taamani soorunami kusassarsimasukassaallunga tandpastaanngitsumik nujarissarsimallunga, illariarpoq, - naggataamik qiteqatigalugu nangarsinnaajunnaavikkama qallunaatoorniapajullunga aperaara: - Vil du med hjem og se mit værelse? Angermat qangami qujanannguarsi - ingallunga pakkukkakku.
Soraaratta angerlamut aallarpugut eqisimaartunnguulluta. Tamaani illatsiassaagut. Iluatsitsinersuara tupinnaqaaq. Nuannisaarnissarput takorluulerpara - mannalumi arnannguaq inequnaq!
Eqisimaaginnaq ingerlagatta matora tikikkatsigu matuersaatikka tigoriarlugit aappannguara tununnguanniittoq matuersaataa ikkuteriarlugu taannaqami matukasik mappernialerpara. Mapperuminaattartoq-una! Pigaluarakku ajornaqaaq. Kiisa tununnguanni aappannguara oqarpallappoq: Skal jeg? Taama oqarlunilu matuersaatiga tigugamiuk pigaluaramiuk aamma saperpaa. Taamalu iseqatigerusutsigalugu kamaammeriarama matu tukkartuusapajoriarlugu assoruummerlunga matuersaat qissallariaraluarlugu tassa nilertupalaarsuuvunga nipituuissuarmik aappannguara tununnguanni qanoq-una oqalersoq: Puuha! Taamalu oqarluni naak? Arpalluni aallarami, takullattaatsiaannarakkuliuna qangali tarrereerpoq. Malerianngilaraluunniit oqilangaarmat - uangami aamma iluarluanngereerama malikkaluarukku angunaviannginnakku. Angugaluarukkumi aamma iseriartorumanissaa ilimanarunnaareerpoq tigoriarlugu pinngitsaalillugu angerlaatissanngikkukku, aammami taamaasiorunnannginnama, inoqatinnut pinngitsaaliiniarunnannginnama. Ikinngut, nalunngilarmami ilumut taamaattukassaasunga!
Asulu peqaaq, matukasiga piuminaanniassaqaluni ilagisannguara qimaareersorlu matuersaatiga qissallaallakkakku qangali mapperiikatappoq.
Iserama suvunga? Matukasik iluanit parnaarlugulu matuersaatikasiikka natermut miloriukkakkit qangami sequnnguarsi! Skuukasiikka peerlugillu natermut miloriukkaangakkit qangami seqqortannguarsi! Siniffiga ingiffigalugu atisaajalerpunga atisakka miloriussuutiinnavillugit. Nakkaasaannavillunga siniffinnut naalluppunga. Taannaqami tassani singullulerpunga nilerniarsaralunga ajortumeereermanga - sullunga nilissaanga!
Kamaap ataani sinilersimavunga. Ullaakkut iterpunga atisakassaakka natermi sumi tamaani eqqakkat.
Tamatuma kingorna arnaq qallunaannguaq taanna naapikkusukkunnaavippara - taamalu inequgitigigaluarlugu. Immaqa qaammat missiliorlugu tamatuma kingorna suliffitsinnit anillallunga apungajalluinnarpara - taannannguaq. Qungujoriarluni pilerpoq: - Tak for sidst! Uangali nipilimmik akinngilaraluunniit sikimmaallakkamaliuna. Ilami uangakassak!
Ikinngut illariarpoq. Uninngatsiariarluni oqarpoq:
- Taamani ugguaraluarsinnarlunga kingorna isumaliutigileraangakku ugguarunnaartarpunga. Ikinngut-aa, uangami inuttut allatulli kristumiuuvunga. Aappannguaraluara ukiut 18-it nuannersumik inooqatigereerlugulu toqummat artorsangaarama imminut neriorsorsimavunga peerutereeraluartoq ilumoorfigittuinnarumallugu, ikinngutip nipaa sajukulaalerpoq, qullingiarporlu, - tassa taamani immaqa ilumuunngitsuliorfissaagaluara taamaasilluni aaqqinneqarpoq.
Taama oqarmat ikinngut ataqqisartagara suli ataqqinerulerpara. Misigilerpunga inuk akileralugu uannit ilinniagaqarsimasumit ataqqisariaqarnerungaarluni inuusoq. Tassani ukisilluni uninngatsiarnerani oqaatsit allat kalaaleqatima ilaata qangarsuaq anissimasai meqqutitullusooq annernartumik kapuisutut uannut ilumoortuujuaannanngitsumut tutsinneqarput: "Maani qeqarluni sallu qanermiorissallugu siooranaraluaqaaq, ilumoornerli qanermioralugu siooranartoqanngilaq!"
Inuk maanna akinni issiasoq isersimanerma ilarujussuani uannik illartitsisimasoq naalagiartuartartoq nalunngilara uanga taassumatulli kristumiuuniaraluarlunga naalagianngitsoorfinni. Inuk uattut angusaqassalluni periarfissaqarsimanngitsoq, kisianni inuttut uannit naleqarnerujussuulluni inuusoq.
Eqqarsaatersuleraluarnera kipitippaa oqarlunilu:
- Ikinngut, immaqa nikallortippagit illartikkumallutit qaaqqugakkit. Ajornaqaaq inuttut sanngiitsuugama qaangerneq saperunarpara aappannguaraluarma eqqaasarnera. Aapinngami assinngua! Tikkuagaanut qiviarama arnap qungujulasup assinga takuara. - Tassa nakooqutinnguarisimasara - sulilumi nakooqutiga - kisimiittukassaagaluarlunga.
Taama oqareerlunilu ikinngut nakaqqippoq. Sammiuaarnerput soorlumiuna naggasertariaqalersoq. Illarterujussuareerpaanga, kisianni aamma oqaatsinik tusartissimavanga killissutigingaakkannik. Tassami aamma unnuarorsimareerami ullaannguukkiartulerpaatigut soorluuna angerlarniartariaqaleraluartunga.
Taavali ilimaginnilluinnakkannik akinni qiviariarlunga qungujuppoq qoqassilluinnarlunga: - Una tusaalaarallaak! oqariataarpoq:
- Tassa kiserliortaruttulerama akissaqalikassakkama aalajangerpunga oqaluttartunnguamik pisaarniarlunga radionnguama saniatigut aliikkutassannik. Isumaliuinnarnanga piseqaanga.
Unnukkut radio qallunaatuulillaraangat paasinnguassannginnakku qameriarlugu oqaluttartunnguara appittaraara. Valsit uanga nuannarisuugakkit apperiarlugit kisinnguakkulumma ilaanni natermi kaajallakkaluallaaraanga - pingaartumik ataasinnguartorsimallunga iluarusulluinnaraangama.
Tassaasiit unnuit ilaanni najorserujoorlunga malugisimaalaariarama siniffikassannut innarlunga oqaluttartunnguara innaallagiartortoq tusarnaarujuulerpara qulleq qamillugu.  Uaniuna nerriveerannguup qaaniitittarakku ugguuna qamittarlugu, sunami ajorpa! Tassani tusarnaarujoorniarlunga sinilersimasupalaarsuuvunga.
Unnuami iterlunga - taamani ukiuugami soorunami taartorsuaq - tusaasaqalerpunga soorlu suna kalisappaluttoq! Tassa eqqarsaatiga siulleq: Suugaluarnersumik isersimasoqarpaluppoq! Siniffinni masseriarlunga misigaanga oqarlunga: - Kiuit? Taamak akisoqaraluanngilaq, kalisappalaannguarliuna! Tassa paatsiveeruppunga. Kiisa isumaliulerpunga: Ilaa, immaqa aamma ikuallaleqaanga. Uisakajaaruttulerama qulliulluunniit ikinnissaa kaluttugilerpara - soorlu qulleq ikeriarukku sumik ersinartorsuarmik takusaqassallunga. Tassa taanna kalisappalaannguaq nipangissanngilaq. Terissat ilaanni isertartut tusartarakkit eqqaagaluarlugillu taama nujuarpalutsigisut teriaaguni kiuiillarama qimaareersimassagaluarmat teriaassangatikkunnaarpara.
Uninngaannaraluariarlunga kamassallaataa qulleq ikippara. Taamak inoqaraluanngilaq. Nikuikkama ingerlaannarlunga igaffinnguannut anillakkama qullia ikeriarlugu misissuigaluarama sumik malunnartunnguaqanngilaq - aammami taanna ilisivik iseqqaarsimaleravit uunnaavimmik "ikkussiviga" mapperlugu misissoraluarpara, kisianni tassa taanna kalisappalaannguaq nipikilliinnarluni tusarsaajuarsinnarpoq, paasivarali inimmiippaluttoq.
Inimut iserama ingerlaannarlunga siullermik radiatori - suummimakku tamakku oqaatsit atulikkavut - misissoqqaaraluarpara. Ammartartukasia qissallariarakku imeq erngerluni anialermat paasivara taanna pisuunngitsoq. Taannaqami tassani pasitsaassarsiulerpunga qilaarlu qinertarniannguarlugu. Matukasik innga ornikkakku aamma mapperaluarpara - tassa taanna kalisappalaannguaq taamaattuarsinnarpoq. Radionnguara aamma tikillugu misissoraluarpara. Qaminngavoq malunnartunnguaqaranilu. Qassissaaniilernerlunga siniffikassaga qiviarpara, tassanngaanniit isikka naatilerakkit nerriveeqqamut - soorlu tassani aalasoqartoq! Aarimmi oqaluttartunnguara kaavittuarsinnarpoq assammik unitsittagaagami - siulliarsuusannguugami unnuap ilaa sininninni kaavittuarsimavoq soorunami kaaviffini nungullartilluinnarlugu.
Unitsillugulu siniffikassannut ingeriarlunga imminorsuaq qinngariummerlunga "aa"-rujussuaqaanga. Aaliuna igaffikassannut allaat ujartuisunga - sunaaffa aana assannik attungajattarlugu oqaluttartunnguara ingerlarusaartoq!
Tassunga killillunilu ikinngut illariarpoq nangillunilu:
- Tamatuma kingorna oqaluttartunnguara atoreerlugu unitsikkaangakku isigerujussuaqqaarlugu aatsaat innartalerpunga kaavinngitsoq paasilluarumanermit.
Ikinngutip qungujulalluni unillatsiarnerani skåleeriarlugu pilerpara:
- Ikinngut, oqaluttualeqqaaravit aliortugarsi eqqartuleraluakkat naanngitsoorpat. Qaa, nangeqqilaarniaruk!
- Naagga, taannaana iluanngitsorsuaq! Tupaallaatigisannik ikinngut aalajaappaluissumik oqarpoq nangillunilu: - Oqareerpunga illartinniarlutit qaaqqullutit. Taamaniuna eqalunniartarfitsinnut ingerlaarluta nalaatarput eqqaatsiaannariga. Naagga, taanna oqaluttuarinianngilara, taannaannaanngilarmi tupinnartorsiara. Piumaguit ulloq alla tamakkuninnga oqaluttuukkumaarpagit unnuaq mannaanngitsoq!
Oqarnera aalajaappalungaarmat uteriiserfiginngilara naak oqaluasaaleraluarnerata maangaannarnera uggorigaluarlugu. Ajunngilarmi, ulloq alla oqaluasaakkumavaanga. Ikinngut unneqqarissuummat pissanganartumik qilanaarisassaqalerpunga.
Taavali allarluinnarmik oqaluttuuppaanga inoqamminit misigisimasani pillugu. Kissaatigisaa malillugu taanna allaaserissanngilara naak pissanganartorujussuarmik ilaqaraluartoq. Oqaluttuarnera ima pissanganartigaaq nalunaaqutarluunniit qiviassallugu eqqaasimanngilara. Oqaluttuani naammagu nalunaaqutaq qiviarpara taavaana arfineq qaangeraa.
- Ikinngut, nuanneraluaqaatit, ajornaqaarli, angerlartariaqalerpunga. Qujanarsuaq unnussioqatigiinnitsinnut imaluunniit eqqorunerusumik oqaatigalugu unnuarsioqatigiinnitsinnut. Aajuku puussiap iluani sinneqalaarpunga. Tiguniakkit, sulereeruit qasuersaatiginiarumaarpatit, taavalu nikuippunga aniniarlunga.
Soorunami unissanngilluinnarpaanga.
- Nalunngilara suliffiit ataqqilluinnarit. Ajuusaarpunga taamarsuaq pigaartikkakkit. Qujanaqaarmi ullup qeqqanut soraartussaassagavit. Aamma uanga arfineq pingasunut suliartussaanga, ikinngut oqarpoq.
Qaatigoora atinialerakku ikiorpaanga. Ikinngut assaatigut eqippara oqarfigalugulu:
- Qujanarsuaq unnuaq manna puigunaatsoq pillugu. Sinilluaqqussanngilakkit, oqaruma eqqornerussaaq: - God morgen.
Matup tigummivia tigugigalu pilerpaanga:
- Illillu qujanarsuaq, ilinniartivissoqaarma.
- Sumik ilinniartippakkit?
- Ilinniartipparma imigassaq qanoq atorneqassasoq. Uanga pissaqartillunga aalakoorniutitut atortarpara, illilli unnuaq tamaat ilagaarma imeqatigalunga, aalakoornak, imigassaq aalakoorniutitut atornagu, sammerujoornermi aliikkutariinnarlugu. Tassa ilinnit ilinniagara, ikinngut oqarpoq.
- Ikinngut qujanarsuaq, naapeqqikkumaarpugut!
Ilaana, illinnguarlu!
---
Qujanaqaaq aqqusineq inoqanngilluinnartoq ingerlaarfigigakku. Biilimilluunniit naammattoorsinanga initsinnut nipaarsaarlunga iserpunga.
Arfineq marluk qaangilaaraalu uernaammernerup naalliunnarluinnartup tikippaanga. Kaffilioriarlunga kimittuumik kaffisorpunga eqeersarniarlunga. Kiisamilu ussernartorsiuleraluarpunga takkutinngitsuuginnarniarlunga napparsimanerarlunga. Taamaasiussagumali eqqumiiginassaaq ukiut arfineq pingasut kingulliit ulloq ataasiinnarluunniit suliffinnut takkutinngitsoorsimannginnama. Kiisalu suliffinnut takkutinngitsuussagaluaruma nalunngilara ikinngut unnuarsiortitsisimasoq pakatsisissallugu ajuusaartittussaassallugulu.
Tanneq qulaaluanngunngitsorluunniit atuarfimmut iserpunga. Qaateqqanera qujanartumik malunnarsorinanngilaq - uanga isumaga malillugu.
Nalunaaqutaq 10.35 anitsiarluta qallunaartatta ilaata pilerpaanga:
- Telefoni ilinnut!
Ornikkakku tiguara, nipi ilisarnarluinnaqaaq:
- Kutaa, ikinngut, qanoq ippit?
- Ajorunanngilaq, aammaasiit taamaappoq. Anitsiarlutalu kaffisortarama eqeerluinnarpunga, immaqaluunniit malitsiinnarlugu qaateqqissinnaagaluarpunga.
Ikinngut illariarpallappoq.
- Uangattaarmi ajoraluanngilanga. Soorlu qanganilluunniit oqinnerulersimasunga - immaqa anikkusutakka anissimariarakkit - kiilut qassit katassimassanerpakka! illariarpallappoq nangillunilu: - ittorsuarput-una inussiarnerpallaaqimmat telefonia atoriga, telefoni taanna "iioraasuunnginnami" qanorluunniit sivisutigisumik oqalukkaluaraanni 25 ørenik eqqasuttariaqannginnami. Niaqukassagaluunniit taamak ajoraluanngilaq - soorlu palasi! Naalagiartitsiinnariaagaluarpungaluunniit unnuaq ilinniagara oqaluussissutigalugu puussiamik ullaaq qimatavit puuannik pupiusaalerlunga, taama oqarlunilu illariarpallammat oqarpunga:
- Uanga naalagiartitserusunngivippunga!
Ikinngut illariarpallappoq oqarlunilu:
- Aammami uanga - asuliaasiit-una oqartunga. Ikinngut, akornusersornianngilakkit, inuummareqaanga, isumagissanngilarma. Qujanarsuaq unnuaq - illarnartuutikka nungoqqajanngillat. Kingorna nangikkumaarput ilaa? Ullup sinnera eqqissisimaaginnarniarallarta, paj, paj - suummimakku tamakku oqaatsit! Akissutissaraluunniit utaqqinagu ikinngutip telefoni ilerpallappaa.
---
Tamatuma kingorna arlaleriarluta naapisimaaqqittarpugut, kisianni taamarsuaq pigaarnata. Oqaluttuassartaalli kingornamut toqquinnarallarpakka.


"Aarnuaq"

Taamani pisimasunut attuumassuteqalaarnera pissutaasimagunarluni atuagaq assut killitsisimaarlunga atuarsimasara tassaavoq franskit sakkutuuisa ilaata inuusuttunnguup 20-nik ukiullip sorsunnersuup kingulliup nalaani atuakkiaa, qulequtaa ima kalaallisuunngortinneqarsinnaasoq: "Oqaluttuutikkit!" Atuagaq taanna sorsunnersuup kingulliup nalaani nunami sorsoqataanngitsumi - Sverigemi - naqiterneqarsimavoq.
Taanna oqaluttuarpoq sakkutooqatigiinnut 1200-nut ilaasimalluni. Tyskit siuariartulermata franskillu sakkutuui tunuariartuinnarlutik sakkutooqatigiit taakku ima naalakkerneqarsimapput: - Akiuutissaasi nungutserlusi! Taamaasiorsimappullu. Nungutaalluinnalerlutillu pequtissaarutivikkamik - seqquutissaarukkamik - eqqaanneqaqalutik tunuartilersimapput sakkutuunit allanit pequtissanik piffigisinnaasaminnik pissarsiorniarlutik. Eqqaanneqartuaramilli nungulerput - tassalumi akisissutissaqaratik.
Tunuarterlutik eqqaanneqarujussuarnerminni atuakkamik allattoq taanna orpiit uppikaasut ikumasullu akornanni qaartartup aseqquinik kamippammi aluatigut eqqortissimavoq. Aseqqup uunartup kamippaa aluanut kikiagussimavaa assut annernartumik. Tamatuma nalaani ilani tamarmik toqutaasimassasut pasitsaakkamigit paarngupalaarluni ingerlasimavoq, itersarlu naammattooramiuk nangaagaluarluni nakkarfigisimavaa orpinnillu uppikaasunit matoorneqarluni. Nakkarnissani nangaassutigigaluaramiuk pissutigisimavaa itersamit tassannga qaqisinnaanissani nalornigamiuk ikiminik aseruuttoortussaassagami. Tassaniissimavoq qanoq sivigutiginera nalusaminik, tuppallersaatituaraluguli oqaatigisimavaa nalunaaqutaaqqami issarpalua uumanerminut uppernarsaatigalugu tusaasani.
Nissumi pullannersua naaminut annguttorlu isumaliulersimavoq itersamit tassannga qaqiniaraluarniarluni. Qaqiniarnermini nakkartarluni sapilingajattarlunilu piloorami taamaatiinnangajattalerluni kiisa qaqisimavoq illoqarfeeqqallu ikumasup tungaanut paarngulersimalluni neriulluni franskit sakkutuui tassaniissasut. Pallileramiuk takuai tyskit sakkutuui tassaniittut, paarngoramilu taqissortutut isumaqarfigineqassagami aallaaneqarnissani utaqqiinnaleraa tyskit sakkutuuisa tigusarisimavaat.

Tikitaa akiuuffiummat ikaartarfinnguup ataanut tyskit ikilikkat akornannut ilineqarsimavoq. Tassaniilerluni qaartartup aseqqua isikkaminut kikiagussimasoq aseruuttulernerminullu pissutaasoq tyskit sakkutuuisa ilaata pussugutinik amummagu annernarnerarpaa. Oqaatigaali ikiuisut taakku najuuttut anniarnerminik misiginneqataallutik paasisitsisut.
Ullut arlerlugit nerisimannginnami paarngornerminili ivigannguanik tamuasarluni kaakkaluaqaluni imerusunnini naalliuutiginerullugu oqarpoq. Qaartartoq eqqaminnut tuttoq qaammaallatsimmat malugisimavaa innanngavimmi qanittuani kuunnguaqartoq. Taavalu ilungersoqaluni anniaqalunilu taarmut imerniarsarilersimavoq angusinnaatualeramiullu naammatsivilluni imersimalluni. Qaammarmalli takuaa kuunnguaq naammatsivilluni imerfigisimasani hestit inuillu toqungasut asiusimanerannit imaa aagasallunilu qorsorpaluttuinnaasoq - soorunalumi imerfissaanngivikkaluarluni.
Tassanngaanniit nuunneqarsimavoq Tysklandimi napparsimmaviit ilaannut ikiligaarulussimasut unitsinneqartarfiannut. Ikilikkat ajorsilluinnaraangata takusarpai inimut "toqusarfimmut" eqqunneqartartut nalligisarsimallugillu. Aseruuttoornermik ajorsiartuinnarami naanilu pullattorsuanngormata ullut ilaanni ilisimmarsimavoq inimut tassunga toqusarfimmut eqqunneqarsimalluni.
Paasigaluarlugulu inimit tassannga anninneqaqqulluni nillialersimavoq - toquniannginnamigooq! Ullut pingasut tassaniitikkaluarlugulu toqunngimmat annisiinnarsimavaat.
Tamatuma kingorna sakkutooqatigiinnit taakkunannga 1200-nit annattutuaalluni peqqissilluni Frankrigimut nunaminut - taamani tyskit tiguarsimasaannut - angerlartinneqarpoq.
Atuagaq atuarlugu killinnartoq taanna annerusumik eqqartussanngilara. Atuakkami siunertaq naatsumik oqaatigalugu imaappoq:
- Atuakkiortuata atuartussaq qinnuigaa inoqatini oqaluttuuteqqullugit sorsunnerup qanoq ajortigineranik alianartoqartigineranillu, taamaammallu sorsuttoqartariaqanngivikkaluarneranik. - Sorsunneq eqqarsaataannakkut nuannaartorisimagaluarukkuluunniit alianarnera ajussusialu aatsaat paasissagaluarpatit asasatit, ikinngutitit, eqqarlitit, qanigisatit ilisarisimasatilluunniit allat avataajarsimallutik ilisarsaanngingajallutillu nallinnangaarlutik toqungasut isigilerukkit ... taamattumik sorsunnerup ajussusianik inoqatitit oqaluttuutikkit, paasisinniarniakkit! Oqariartuutaa naatsumik oqaatigalugu taamaappoq.
Uangattaaq atuakkamik tassannga atuarsimasut ilagimmannga atuakkiortup oqaatigeqqusaa eqqortikkumallugu naatsunnguamik matumuuna eqqartutsiarpara una neriuutigalugu: Nunarsuarput alianaatsorsuaq alianartorsuarmik tassannga - sorsunnermik - eqqorneqanngisaannarumaartoq!
Atuagarli taanna eqqartutsiareerakku mininnianngilluinnagara aana:
Atuakkiortoq oqaluttuarpoq sorsuffimmut aallaqquneqarami nassarsimallugit ujammit sanningasuusamik nooqutallit apersortikkami angajoqqaaminit tunissutisiani - paasivara katuuliusoq - aamma arnap alersaa illuinnaq arnap asasami tunniussaa. Misigisimanerarpoq taakku pigitillugit sorsunnermi toqunaviarani. "Kristumiuugaluarlunga aarnussatut atorpakka ...", taama oqarsimavoq isumaqavilluni kisimi annattuunerminut taakku sunniuteqarsimasut.
---
"Aarnuaq" allaaserinialerakku eqqartugara siulequtsiuppara atuakkiortup oqaasii uku assortoriarfissaqartinnginnakkit: "Kristumiuugaluarlunga aarnussatut atorpakka ..."
---
Allaaseriniagara torrutiinnarpara naatsorsuutigalugu atuareersimassagit atuakkami maani allaaserisama ilaat ima qulequtalik: "Saanikut oqaluttuassartaat". Taanna atuareersimanngikkukku una atuartinnagu atuaqqaartariaqarpat.
Nunaqarfeeqqami allisarsimanera pissutaasimagunarluni meeraaninniilli angalaarneq nuannarisorujussuuara. Nuannernerpaasarpoq kisimiilluinnarlunga pinngortitarsuaq angallavigileraangakku nunami imaaniluunniit. Eqqarsaatit nuannersut attataralugit takorluuerujoorlunilu pinngortitarsuarmi angalaneq eqqaamasat nuannernerpaat ilagaat allanit taarserneqarsinnaanngitsoq.
Taama angalarujoortarneq nuannersiseruttorlugu aammalu "piniartussatut" sungiusalereeraluarlunga ilinniartunngortitaagama angalarusukkaluarneq ilaanni nappaatitullusooq atortarsimavara naalliuutigalugu. Taavalu aasami atuanngiffeqarluta tikeraaraangama akitsiumallunga "unnuaarullunga" angalaalersarpunga parnaarussaajunnaarsimasutut misigalunga. Ajornerpaavoq Danmarkimut pigama pinngortitarsuarmi inoqanngitsumi angalaarsinnaajunnaarlunga - sumut pigaluaraanni inuit, ilami inuppassuit! Asulu Danmarkimut pigama qaammatit marlussuit qaangiutiinnartut telegramisivunga ataataga toqusoq, kiisalu ukiut marluk Danmarkimiiffissakka naalersut angerlarnissara qilanaareruttulerlugu sorsunnersuaqalerpoq tassalu kalaaleqatikka Danmarkimiittut allat ilagalugit mattussaallunga.
Miserratigissanngilara nunatsinnut uteqqittussanngorama "atorfigiligassannik" aalajangiiniarlunga eqqarsartarninni angalajumatunersuara aamma sunniutilerujussuummat. Ukiuni taamani 11-ngortuni ilinniaqatigiuarsimasakka marluk palasinngornialermata ilinniartitsisunngorniarlunga aalajangerpunga qullersarisatsinnit assut kamaanneqarlunga. Neriuutigisimavara atorfik taanna tigummilerukku angalaarnissamut periarfissarissaarnerussallunga - pakatsinngilangami. Ajoraluartumilli taama aalajangernera pillagaassutigaara ilinniaqatikka 1. junimi atorfinitsitaammata uanga 1. julimi atorfinitsitaagama. "Paataajarsimaguma" naammagiinnassagaluarlugu paataajaateqarnanga taamatut pineqarnera mamiagiuartarakku miserratigissanngilara.
---
1945-mi sorsunnersuaq soraarsimalersoq nunatsinnukartussanngoratta qullersarisannit nalunaarfigineqarpunga Maniitsumut pissasunga, oqarfigineqarpungalu nunatsinni illoqarfinnit allanit Maniitsoq atuartoqarnerpaammat qallunaamik ilinniartitsisumik aamma aappaqassasunga, kisianni neriorsuut taanna ukiut tallimat Maniitsumiikkaluarama eqqortinneqanngilaq. Piumanerluta piumannginnerlutaluunniit aperineqarneq ajoratta - naalakkerneqaannartaratta - Maniitsumut peqquneqarnera "tusaatissatut tiguara", aammami nunatsinnut angerlarusoqigama nunatta ilaanut sumulluunniit piguma nuannaarutigiinnartussaagakku.
1945/46-mi ukeeqqaarama illumi najukkanni kisimiippunga. Angalasinnaanngoraangama ullaaralannguaq aallartarpunga eqeersitassaqannguannginnamalu immakkulli angallateqannginnama tamatigut nunakkut aallartarpunga - naamik matunik parnaarsuivoq - inuuneq inoqatinut tatiginnilluinnarnermik ilalik nuannerallarmat.
Ukiut pingasut qaangiuttut angallaserisassannik qaquaartumik annoraartaarama amimininnguaq asimi tupermiillunga unnuami pulaartinnguama "aarnuareqqullugu" tunniussaa annoraama avataasaa kilualaariarlugu talerpiatungaanut malunnarunnaarsivillugu mersuuppara. Taavalu aqaguani angallasitaara atoqqaarfissiorlugu ullaaralaaq sisoraaserlunga aallaqaanga.
Taamani aprilimi sapaatiuvoq silagissuaq. Inuk kisima sisoraasisarlunga avannarparterpunga - uanga isumaga naapertorlugu kigaalananga - aqisseqarnissaanik ilimagisakka tikikkukkit kigaallakkumaarama.
Aqisserfigisartakkakka aqqusaartoraluarakkit malunnartorsinngivillunga kiisa Ikkattoq tikippara. Seqernup kissatsikkiartortup innaarsuk atangigara saqqaruttorsimammagu aputinnguit assakaallutik tunginnut aallartaraat eqqannullu manissumut periaraangamik unittarlutik, kisianni tassa aqqutissara aqisseqanngivippoq.
Ornitassattut ungasinnerpaatut tamanna tunaartarisimagakku Iviangiusat alannguat aqissersiorfigigaluarlugu soqanngimmat angerlariartuutigalunga innaarsuk taanna uterfigaara.
Tamaanga avataatungaanut unippunga sisoraatikka peernagit aputinnguillu assakaasaqattaartut nuannaralugit isiginnaalerlugit. Kitaatunginni qerrualuit tikissimanngisaannakkakka isigigaluarpakka ornikkusunnagilli - sunaaffa tamatuma kingorna tikikkukkit kingornatigut quiagiinnalikkannik taamanili paatsiveqartinngisannik aliortuarfigiumaarlugit.
Qoorortuuarara sungiussimalluinnagara nassarpara uninngasunut uniuussinnaanagu taamani misigalunga - oqaluttuartorlumi ajornerussanani. Seqquusarneq nuannerinngilluinnaraluarlugu pisaarigakku sungiusarluarsimavara angumasaanut uninngasunut eqquuttuaannarlugu aammalumi timmisunut eqquuttaleriarakku ingallunga "iteerusimaalersimavunga".
Tassani sisoraatikka peernagit uninngalerama qoorortuuarara igissutiginngivillugu ajorilerakku tigullaataa innaarsuup qeqqatungaani illernaasannguit ilaat aputilik sisamariarlunga igiffigaara. Aputinnguit-aasiit assakaasaqattaarput.
Qoorortuuaqqama nammaataa atillugulu angerlamut aallarnialerlunga sanimut qiviarama tupaallappunga takugakku aqissinnguaq aputinnguit assakaasarlutik unerarsimasut akornannut qanittuarannguamut arajutsisassaajunnaarluni unissimasoq aanaataarluniluuna. Tigullugulu illuatunginnut qiviariallarama aamma allannguaq tassunga unissimasoq! Tassalu pasitsariarama aputinnguit assakaasarsimasut misissorakkit marlunnik nassaaqqippunga. Sisamaraaratarpunga, immaqa illernannguami eqqarfigisanniittut sianiginagillu aallaasarsimavakka.
Qilersimallugit tununniiteriarakkit tikikkama annoraara peerpara takullugulu tunua aatsersimasoq. Erroqqunngilara. Aalajangerpunga annoraaq taanna angallaserilerniarlugu. Tamatumalu kingorna pisaqarusullunga aallarnialeraangama annoraaq taanna atisalerpara atoraangakkulu tamatigut pisaqartarlunga.
---
1949-mi pernaammik tuttunniaqataavunga - takornariarlunga. Ulloq siulleq inuit pingasuulluta pisukkaluaratta malunnartorsinngilluinnarpugut - taamanimi aamma tuttuisakkallarmat. Aqaguani aamma malunnartorsinata ualissutiinnariallarmatigut avissaaqqukkumallunga ittorput noqqaavigilerpara. Avissaaqqukkumallunga ippassaammalli noqqaasarnerigaluakka itigartittarsimavai, maannali uteriisileriarama nangaasumik akueraanga, kisianni pingajorput arnartarisarput ilageqqullugu. Qattuneq naapiffissarput isumaqatigiissutigereeratsigu arnartarput ilagalugu avissaaqquppunga qoorortuuarara kisiat isumalluutigalugu.
Ingerlammersuinnarluta tatsip illuatungaani tuttu takuara uinganikkut ateratta erseqqeqigatta takusimalluta tatsip akianit naaniarsarigaatigut, seqqussalluguli ungasippallaarpoq. Toqqoriarfissaqannginnatta uniinnarluta isiginnaalerparput. Taakani naaniarsarigaluarsinnarluta isigisaraluarlutalu naasaqanngeriarami taseq kangeqqukkiartorlugu tunginnut aggeriartulermat pissanganartorsiulerpunga - takornariaagamami.
Tarriffiata qulaa misissortaraluarakku takkutinngilaq. Tungitsinnut uiarukkiartorami ingerlaannarsimaguni nueriissagaluarmat aappara uninngaqqissaaqqoriarlugu alakkariartorniarlerpara. Narsaamaneq sivisujaaq aqqutissaraara. Tassuunaqqunninni nuissappat toqqorfissaqannginnera nangaanartikkaluarlugu - aammami annoraaq aarnuartalik qaqungajattoq atorakku erseqqissaqigami. Taamaattoq narsaamanikkut arpakasillarama nuisoqarianngitsoq qattuninnguaq tikippara. Tassani qoorortuuarara immereerakku aallarnaveeqqutaa ikkuteriarlugu mianersuillunga ungataatungaa alakkariartulerpara. Alakkariallariga qanittuarannguulluni sanneqqinnaarluni aqupisimasoq.
Takornariaagamami sukkut aallaassallugu nalornisoorpunga. Taama qanitsigimmat ummiukkakku kussaginngeqaara, kisianni nalunaaqutara puikkalaarmat aalajangerpunga kiasiaannaarniarlugu ikilereerlugu qimaaleraluarpat malinniarukku nalunnginnakku qasugallarnaviarnanga. Tassalu patroneeraq nangeriutissara saninnut iliinnarlugu kiasiiariarpara. Qaneqimmammi aqerlora umikkannut tummat aap tissaluallanneranut allaat isigaara. Aallaasara nikutseriarluni malaassaaqattaalerpoq niaqororiassalluni eqikkaluttuarigalu kaajallariataartarluni. Taavalu uniimilluni tunginnut saariarmat akuliarorluarlugu nangippara toqulluavillugu - taamami pisariaqarmat.
Tassalu tuttuaratsiannguamik nassulaalimmik pernaraluaqaanga. Naalli aappara? Qineraluarakku takussaanngilaq, massa seqqortarama tusarsimassagunaraluarlunga. Pisara qimanniannginnakku kiisa nipikisaarniavillunga suaartalerpara. Taamaallunimi takkuppoq - sunaaffa inimini sinileraluarsimasoq.
Naapiffissatta tungaanut ittorput takuniarpara. Ungasissumiittorlu takugakku nulorartarlugu ornimmanga pisaqarninnik kalerrippara. Pisaqarnissara ilimagisimagunannginnamiuk nuannaajallaqaaq - aammami takusimanngivikkami. Ilimananngeruttortumi pisaqariataarnersuara tupaallaatigineqarpoq - asu "aarnuaqarnera" nalugaat. Siniinnariarluta sila aarlerinarsimmat ullaakkut angerlariartuinnarpugut taanna pisatuaralugu.
---
Maajimi arfininngornerit ilaanni silagissuaq atuartitsereerlungalu uninnganeq ajorama sarsuatsiiartorlunga aallarpunga. Qeqertat siornatigut tikissimanngisaannakkakka sarsuatsiivigilerpakka. Piisassiornermik pingasuinnarnik pisaqarama aalajangerpunga angerlarnanga ullaanngorsiiniarlugu ullaanngulerpat aniasoqarnissaa ilimagigakku. Qeqertami tassani anginngitsunnguami unnuarornerani nalaasaarlunga sinngusariarlunga ullaassanngormat alannguatungaani sissamut inisseriarlunga sarsuatsiilerpunga umiaarara qeqertap saqqaatungaaniitillugu.
Tassani issiammersorlunga malugilerpara annoraaq atugara soorlu ninnissigaluttuinnalersoq. Saara qiviarakku soorlu maligaasiortutut eqisalittoq ninnissigaluttuinnarluni - soorluluunniit qitikkut eqikkiartorneqarlunga. Eqisalunnera allagilerakku imaq avatinnguanniittoq qiviaraluarpara, kisianni qatsungalluinnarpoq suialaannguamilluunniit malunnartoqarani.
Tassanngaannaq qeerrariataarpunga. Nikuillaataa timmiarsiut imalik silutsereerlugu tunummut saappunga qeqertap qaavanit nuisussaqalersoq ilimatsaakkakku.
Tunummut saanniariartunga nuna attungajalluinnarlugu kissaviarsuk sukkaqaluni nuivoq. Aporiivimmanga ummiussinissamulluunniit piffissaqannginnama timmiarsiutima silutsereerlugu tigummisama nusuttagaa eqippara. Kissaviarsuk toqulluni taserarsuarmut isikkama killinnguanniittumut serpalillunga nakkarpoq - isai qangami aappalunnguarsi.
Toqqorsimaffinnit niaqora kisimi nuisasoq takusimariaramiuk qattuninnguamut tarreqqaariarluni qularnanngitsumik aporiartorsimagaluarpaanga.
Annoraaq malunnartueruppoq, navianartoq qaangiuppoq. Ullorortoq angerlarpunga ilagisama isumaalugilerlunga takunianngersaaleraannga.
---
Tikikkama eqqaasitsissutigaara annoraaq errorneqassanngitsoq. Ukiut 13-it pinialuttarninni angalasarninnilu atorpara errorneqanngisaannartoq. Tunua tamarmi pisat tamalaat aavinik parnunnikunik qerataluttuinnanngorpoq soorunalumi nungullarluni alittornikunngorluni. Atillugu aallaraangama susaanngisaannarpunga, taamaariarmallu "aarnussiuppara". Malugisartagara erseqqilluartoq unaalerpoq, annoraaq taanna atornagu aallaraangama ilaanni susaartarlunga atoraangakkuli susaanngisaannarlunga.
---
1950-imi Aasiannut nuutsitaagatta angallateqarnanga qimmeqarnangalu ukeeqqaarnerput kalaalimernit tungaasigut misillerfigivissorparput. Asulu aamma septemberiulersoq nappartartunut ilaaqqulluni nuliara napparsimasorujussuanngorpoq - sunaaffa puammigut illugiinnik unitsitsisimalluni. Ernitta angajulliup septemberip 16-ianni inuuia eqqorlugu pisinnaajunnaarluinnarsimasoq napparsimmavimmut unitsikkiartorlugu akiarlugu annimmassuk 3-nik ukioqalerluni inuuissiortup taassuma anaanaartorluni upinnera suli tusaasutut ittarpara.
Ullorpaaluit qaangiuttut napparsimmavimmiittortarput pitsannguumisimasoq atuartitsereerlunga iserpunga ernitta aappaa arfiniliinnarnik qaammatilik aamma arnaminik maqaasilluni qiasoq. Qujanartumik ikiortigissaarpugut najamma marlulissat sulissulluarmatigut. Taamaakkaluartorli aalisagaanngitsumik aasiit sussaqaannginnatta isersimalerlungalu nikallorluinnarpunga.
Nukappiaraativut taakku marluk ilassiulaariarlugit eqqarsaatikka ajorsilluinnarmata najakka oqarfigaakka sivikikkaluartumik pisuttualaarniarlunga. Annoraaq taanna ateriarlugu qoorortuuarara tiguara nalunngikkaluarlugu issutassaqarnavianngitsoq. Anillunga naammattoorpara telegramisiassannik aatsisoq isileraluartoq. Telegram tigugakku isernangalu ammarpara. Angajoqqaavisa apeqqutigisimavaat napparsimasortarput qanoq innersoq. Telegram ima naggasersimavaat: "Niisarnaasorsuuvugut".
Neqiujunnartumik taama kalaaliminerutsigigatta "niisarnaasorsuuvugut" atuaraluarlugulu soorluluunniit toqqusassineqartunga qiasunnguummingaarama. Telegram eqqunnagulu kaasarfinnut iliinnarlugu nunakkut aallarpunga nikallungangaarama tummisassara kisiat nakkullugu.
Illoqarfik tarrisimalereerlugu suli kannaannaq nakkullugu qoorunnguaq atuallallugulu qissigisaqatsiarpunga soorlu timmisumik angumerillatsiakkannik tarrittoqartoq. Tassanngaannaq eqiiallarujussuarpunga. Ingerlatsiarama tatsip ilaa nuivara. Arriillillunga alakkariartorusaarakku takulerpakka tasamani ungasiarsuarmi ilisarnarluinnaqaat nerlersuit taavaaku tatsimut avalakaalillartut! Pasitsassimasut nalunanngillat.
Qoorortuuarara ataatsimik immersartoq immerpara. Qaqqasunnap qaangajaanut unippunga qungatsissimavallaaqimmata tuaviinnaq issukkaluartariaqarakkit. Ungasikkaluaqaat, aqerlorali ammukanneq ingerlasussaammat inussangatinngilakka. Tatsip sinaanit kingullersaalluni avalattoq qaninnerumaarmat umerluariarlugu tasamunga issutiinnaqaara. Torpallaanit paasivara eqqorlugu. Takanna sulumminik pattattulersorlu ilarsui teqqalersut nangeriutissara mangoreerakku ummiukkaluarlugulu toqulluni siaaginnarmat takulerpara paartortut ilaat ataaseq tassunga qaninneq, kisianni nalaaneeqqajanngitsoq, paartorluni taassuma aallaasama tungaanut timmut sangujartulersoq. Issunniarlugu uniimitsiiginnalerpara, taavali aappi toqungasoq tikilerlugulu kigaallaleriannguarluni sanianut pilluni takanna siaaginnarpoq.
Nikallunganiassaqaanga! Qoorortuuaraq imaallaataa arpassinnaanera tamaat ammut aallarpunga. Tassuuguinnaq tatsip sinaa tikippara. Avatinnguanni nerlersuit marluk imminnut attungajallutik toqungapput, naloraatsiaramalu tamaasa tiguakka.
Angalatillunga allunaasannguamik kaasarfimmioqartuartarlunga taamani nassataqanngilanga - pisassannik ilimasunnanga aammalumi piniarnissaq eqqarsaatiginagu aallarsimagama. Misigilerpunga nerlersuit illuttut tigumiarlugit angerlamut arpaannaq aallarlunga.
Eqqasuutit tamarmik tammariataarput. Nerlersuit marluk tikiukkakkit. Najamma erisapallappaat - pualangaaramik qangami qaallunnguarsi - taannaqaaku tigumiarakkit oqimaatsutut misigisimavakka. Qaqorteqqasulerlugit uummatigik pulaarfissanngortorlu nuliara napparsimmavimmut pajuppara tupaallatseqalugu - asulu aamma taamani najaga napparsimasortaaq ineqatigigaa.
Pisimasoq taanna killigalugu napparsimasortarput ajorunnaariartulerpoq uangalu eqqarsaatikka ajortut tammarlutik. Qoorortuuaqqap aqerlunnguanik ataatsimik nerlersuit marluk pisareratarpakka - asulu tapissimanngilluinnartut. Annoraaq aatsaat taama erlinnarsivoq.
Ukiariartornerani sissarsiorlunga nunakkut angalasarpunga angallateqannginnamami timmiaaluppassuarnillu pisaqartarlunga. Aammami sissarsiornerma arlaanni qeerlutuut marluk tapikkujakka.
---
Ukiinitsinni sassaqallarmat piisaakutsoorsimalluta jnuni qaammataaleraa angalarusulluinnalerama eqqarlima ilaata umiatsiaaranngua atorniarpara. Akuerseriarmat manneerartariarlunga aallarpunga unnuarsiorniarlunga - annoraaq taanna atorlugu amerlanertigummi angallaserisarakku.
Manneeqqanik peqqaluttorluinnarlunga ullaakkut nal. 4 missaani alianaassuup qeqqani angerlarusaalerpunga. Timmisartut qaqutigoorallarmata timmisartoq pukkileriivilluni takkummat silammukartoq isiginnaarusaalerniarlugu siunnerfinni ungasilluni aataarsuaq puttuteqaaq. Timmisartoq sangulluni tungitsinnut aallartorlu aqqarmat takoqqinnissaanik ilimaginnginnakku uniinnarlunga timmisartoq uteqattaartoq isiginnaarusaalerpara. Malugilerpara timmisartoq silavaraangat aataarsuaq puisartoq aggileraangallu aqqartarluni.
Taamaasiuinnalermat pallittulerpara. Puttasarfia tikivinnagu unippunga timmiarsiut qoorortuuararlu piareerlugit. Siunikkut puttunnissaa ilimagigakku siornatungera isigileruttorlugu kingumut qiviariataarlunga takuleriallariga taavaana puttutilillartoq kingunerpiannguakkut. Timmiarsiummik uungaralaaq aallaavara. Toquillugu. Kivisorsuanngortoq tikikkakku nisseqannginnama qungasersuatigut tiguara umiatsiaaqqamullu qaqillugu. Qaqinniarnerani manneerartaannguakka qillertuusamiititakka kuerpallattut tusaraluarpakka - sussakasiilliuku. Aataarsuaqaanga.
---
Ukiat ilaanni suli apinngitsoq kalaaleq ilinniartitsisoqatiga iserpoq oqarlunilu nunakkut aqissersioraluarami susaarsimalluni. Nuannarisuugakku isersimasoralugu pilerpara:
- Aqagu atuartitsereeruma aarnuara ateriarlugu aqisserniassuunga illit angallavikunnut.
Illarpugut-aasiit. Inuk-una taanna siulitsinnut tunngasunik assorsuaq soqutiginnittoq soqutiginninneralu ulloq manna tikillugu alliartuinnarsorinarluni.
Aqaguani atuartitsereerama "aarnuara" ateriarlugu nunakkut aallarpunga. Aqissinik arfineq marloraarsimallunga isertungalu maliinnavillunga iserpoq qanittunnguami illoqarami alapernaasersimagunarlunga. Iserami qungujulalluinnaqaaq. Pilerpara:
- Illutsinni arfineq marluugatta inuttavut naammatsiinnarlugit pisaqarpunga.
Illariarpoq allamillu oqarani:
- Taamaattumik peqaraluaraanni!
---
Efterskolemi ilinniartitarisartakkakka nuannarilluinnartarpakka - aammami taakku nuannarisuummannga. Atuarnitta nalaani qanganitsanik eqqartueriaratta misigaanga oqartoortupalaarsuullunga:
- Uangami aamma aarnuaqaraluarpunga.
Oqaruserfigisaritsik nalunnginnamikku malunnavissumik upperinanga illariarput. Taavali pilerpakka:
- Tullianik qassusialeruma aarnualerlunga qassusiassaanga.
Aqaguagukkut qassusialerama aarnuaq ativara atuartitannulli oqarusiutiga eqqaanngilluinnarlugu. Iluliusannguit marluk qassuserfigisimasakka marloraarfigaakka.
Natsiit marluk usillugit efterskole saneqqutassara qimussimik nuigakku takuakka nukappiaqqat tamarmik silataanut katersuussimasut, aatsaallu eqqaalerpara ippassaaniummat oqarusiutiga. Saneqqutilerakkit oqarnangalu usikka tikkuaannarpakka - avaallakkamilliuku! Tamatumali kingorna suna aarnuarineriga paasiniaagaluarmata soorunami nassuiaannagit isertugaasoq oqaatigiinnarpara.
---
Upernassat ilaanni alianaalluinnartoq sarsuatsiiartorlunga umiaaqqamik aallarpunga. Ipuluusaarsinnarlunga qeqertat ungasissumiittut tikikkakkit avallersaat qammaviginiarlugu tulaffissarsiulerpunga. Sikueqqammerami qaanngorsuaq portulluinnarmat niuffissaqannginnama qeqertaq sinerlugu kangerliumaninnguamut pulavunga nuunnguup qammavigissallugu piukkussama qaanngorsua qaarsumut tunngalluavissoq misissoreersimallugu. Asulu sissaq tamarmi uingalluni itisuukujuinnaavoq. Taamaattormi piloorlunga kangerliumaninnguup qinnguatigut umiaaraq tummarfiliullugu qaqiniarama qaqivunga pituutaatigullu amooriarlugu umiaaraq qaqillugu. Toora tigoriarlugu nuunnguaq taluliorfissara ornippara.
Tikikkakku aatsaat unikkaluarlungalu seqqullaataa isikkama killinnguatigut qaanngorsuaq qupilluni avammut nakkarpoq misarpallassuaq kisimiliuna! Illusilaarsimagaluaruma nakkaqataassagaluarpunga qaqeriarfissaqanngilluinnartumut inoqanngilluinnartumiillungalu. Tikitaraluara soorunami najugassaajunnaavimmat uterlunga umiaaraq nakkarteriarlugu allamut ulorianannginnerusumut nuuppunga.
---
Aasianni ilinniartitsisuunerma nalaani ileqqoraarput ilinniartut ukiakkut qimussimik nunaqarfinnut arsaakkiartittarlutigik - soorunami sapaatikkut - uanga akisussaaffigisannik. Sila ajussangatinngikkaangatsigu aatsaat aallartarpugut.
Ukioq taanna Akunnaamut arsaakkiartussanngormata Aasiammiut qimussit pingasut angallasseqataasussat ilassaraavut. Nal. 7.30 Tipituup tasianit ataatsikkut aallarniarluta isumaqatigiissimavugut.
Ullaakkut anigama paasivara sila aarlerinartoq. Taamaatsillugu aallartariaqannginnatta efterskolemut majuarpunga aallarnissaraluarput taamaatitikkiartorlugu. Efterskolep silataani nukappiaraq Sisimiormioq "alupaagassara" naammattoorlugu aperaara:
- Naak ilatit?
- Aasiammiut qimussit ilaliullugit aallareerput.
Utaqqisimanngimmannga aallarfissarpullu sioqqullugu aallarsimammata narrujuummikulukkaluarlunga "alupaagassannguara" oqarfigaara:
- Allatummi ajornaqaaq, malinniartigik! Sila taama aarlerinartigisoq aallartariaqanngikkaluarput.
Uatsinnut iserama allatut ajornartumik "aarnuara" ativara. Pisoqalisimagami ikusii alittornikuupput, tunualu tamarmi uumasut tamalaat aavinik parnunnikunik qeratalattuinnaagami inulimmukaatissallugu takussunarluinnaraluarpoq. Aallarpugummi.
Nuugaarsummut pillutalu ilinniartut ilaat utertoq naammattoorparput. Oqarpoq:
- Quppaq tikikkakku uloriagilerlugu utiinnarpunga. Ilakka ingerlaannarput.
Siku malunnartumik malliulaarmat akunnattooraluarlungalu pilerpara:
- Allatut ajornaqaaq, malinniartigut, ilavut malittariaqarpavut.
Quppaq anginngitsoq kanngiffigigaluarsimasaa ikaariarlugu ingerlaqqippugut ilavullu suli apuutinngitsut angullugit.
Akunnaamiilersugullu silagissiartortorsuanngorpoq. Arsaattut suli soraanngitsulluunniit seqinnilerpoq silagissorsuanngorluni.
Arsaatereermata uninngaarsinnarluta qimussit angerlamut aallakaalerpugut. "Alupaannguaralu" kingullersaalluta aallartussaavugut.
Aallalivissugullu ikinngutima ilaat angut oqaruserumatooq tungitsinnukartoq takuara. Utaqqeqqaarallarpara aappara oqarfigiinnarlugu:
- Pinngaasiit tikiukkuni qanoq oqassaqaa!
Tikillunilu pilerpaanga:
- Uumaak-aa, ilinniartitsisuullutit annoraaq taama takussunartigisoq atorlugu inulimmukassallutit kannguginngiliuk? Taama oqarlunilu ikusimma alinnera inussaminik ativaa siitsiarlugulu.
Tassani oqaluinnalerpoq annoraara takussunarnerarlugu alinnerilu tikerminik ateriarlugit siitsiartarlugit. Taamaasiuinnalermat pilerpara:
- Uumaak-aa, annoraajunngilaq, aarnuaraana. Takuuk, nukappiararpassuit akisussaaffigalugit ullaaq sila taama aarlerinartigisoq aallarsimammata taanna atillugu aallarpunga. Annoraajunngilaq, aarnuaraana! Atoriarakku aasiilli tamassa silagissinnguarpoq. Aarlerinnguarata silagissuaq imaallaat angerlartussanngorpugut. Paasiniaruk, annoraajunngilaq, aarnuaraana!
Oqaasissaminik akunnattuujuitsoq kiisami akunnattoorpoq. Taavalu qimmit aallartippakka.
Aallartugullu kinguninnit torlulaarpoq:
- Aasiit kuisimanngitsuusarsuaq! Allamillu ilanagu tunukkami qummut aallartoq takuara.
Aappannguaralu illaannarpugut. Tassalu silagissuaq nuannivissumik angerlarpugut apuulluarlutalu.
---
"Aarnussap" oqaluttuassartai amerlasoorujussuupput. Pisimasunut allaaserisanni allani eqqartorneqartunut aammalu tamanut saqqummiussassatut eqqartortariaqanngisannut oqaatiginagilli uanga nammineq pigiinnagassannut amerlasoorpassuarnut "aarnuaq" ilaavoq. Pisimasut tupinnartortallit ilarpassui tassunga tunngasut eqqartorsinnaanngilakka.
"Aarnuaq" errorneqanngisaannarami pisat tamalaat aavinik parnunnikunik ulikkaarluni qeratalattuinnanngorsimavoq. Nungullarluni alittulerpoq kimeerutinngisaannarlunili, mersuussimasalli nalaa allanngunngisaannarpoq.
Ukiut marluk tulleriigiinnaat Nuummut nooqquneqartaraluarlunga kiisami maleruutiinnarunnaarlunga taavaniiginnarumallunga akissuteqartarsimavunga ukiut landsrådimi ilaasortatut qinigaaffigisakka naagallarumallugit. 1959-imi naasussanngortullu pingajussaanik nooqquneqarama itigartitsinissannut iluamik patsisissaarukkama taavaniinnera nuannarigaluaqalugu nooqquneqarninnut akuersiinnarpunga ukiorli ataaseq Maniitsumeeqqaarallarnissannut akuerineqarlunga tamatuma kingorna Nuummut "kisarumaarama" nooqqusisut uteriisiinnarmata.
Annoraaq taama alittornikuutigilersoq qimusserfissaqanngitsumut pissukkaluarukku takunnittussanut qanoq nassuiaasernissaa nalornisoorutigisalerpara. Sumik attataqarneranik nassuernissara kajumiginngilluinnarpara. Isumalioruloornerit kingornatigut aalajangerpunga kingorna peqqissimissutigisartakkannik.
Aallartussanngoratta qeqertat ilaannut ikaarpunga taanna nassarlugu, tassanilu ikuallappara suujunnaarsillugu.
Tamatuma kingorna pinialukkaluarlunga pissarliorluinnaraangama susaaraangamalu "aarnuaq" assut takorloortaraluarpara, maannali angalarpiarunnaarama pigiunnaarnera uggoriunnaarpara, naammattorsuarmimmi "ikiortareersimavaanga".
Soorlu allaaserisama ilaanni qulequtalimmi "Sapiitsuaqqat" oqartunga: "Ajunaartarnerit inoqatima toqussutigisartagaat takorlooraangakkit 14-eriarlunga taakkutulli toqusimasinnaagaluarpunga". Upperiuarpara upperiuassallugulu "aarnussap" taassuma ilumut ikiortarsimagaanga. Taamaammallu aamma franskit sakkutuuisa ilaata allaaserisamini oqaasii aallaqqaasiussatut eqqartorsimasakka assortoriarfissaqartinnagit upperilluinnarpakka.

Ajornartorsiulerfimmi ikiorti

Ukiut 20-t missaanni matuma siornatigut radiokkut aallakaatitsereernitta kingornatigut ikinngutigilluakkama ilaata maanna toqoreersimalersup ima oqarfigaanga:
- Aallakaatitarsi suliarissallugu taama artornartigisoq killinnarluinnartumik suliarisinnaasimagakku qanoq iliorlutit naammassiviuk?
Akunnattuunngivillunga akivara:
- Uangami aamma inuunerma ilaani qoorortoora immeriigaq niaqqunnut torrutereersimagaluarpara.
Aperisoq oqaqqinngilaq tupaallagunarnermik. Nerrivimmi issiagatta allanillu issiaqateqaratta oqaloqatigiinnerput allarluinnarmut sangutipparput, kingornalu oqaatsikka taakku eqqaaneqaqqinngillat.
Inuppassuit ilisarisimavakka artornartorpassuarnik nalaattagaqarsimagaluarlutik tupinnaannartumik isummamikkut nakuullutik inuusut. Ajornartorsiutinut uanga nalaatarisimasannut inuit taakku nalaatarisimasaat naleqqiukkaangakkit soorlu aatsaat paasisariga "ajornartorsiutit" uanga nalaattarsimasakka qanoq suunngitsigisut. Tassanilu paasisarpara inuttut qanoq sanngiitsiginera, tamannalu ilumoorpoq.
Inuppassuusimassapput inuunerminni ajornartorsiutinik assigiinngitsunik nalaataqartartut. Ilaasa qaangertarpaat, ilaasalu aamma qaangersinnaasarnagit annertuallaarsimagaangata. Qularnaateqanngilaq artornartunik taama nalaataqarnermi ikiortissarsiorneq qimaaffissarsiornerlu ajornakusoorsinnaasartut.
Eqqartorniagara ikinngutima ilaannut taareersimagakku - apeqquteqarneratigummi - allanit sianigineqanngimmat uanga nammineq pigiinnartariaqarunaraluarlugu kisikkunnaarlunga ilannguppara neriuutigalugu artornartunik nalaataqartunut iluaqutaaratarsinnaasoq.
Uuma eqqartorniakkama allannerinnaani pinnanga, inuunermali ingerlanerani arlaleriarujussuarlunga isumalioqqutigisarsimavara inoqativut ajornartorsiutilinnut ikiuiniarnertut inuunerma sinnera atortariaqaraluarlugu. Taamali isumaliorninni tamatigut misigisarpunga suliassaq taanna naammassisinnaanaviarnagu isummakkut taama sanngiitsigigama. Inuuninnili nuannaarutima annerpaat ilagisarsimavaat inoqatima ajornartorsiuteqarlutik saaffiginnittut ikiulaarsinnaasarnerat - naak annikikkaluartumik.Inuunerup ilaa nalaataqarpunga eqqarsaatikkut ajornartorsiulernermik - naak inuit allat nalaattagaannut naleqqiullugu soqutaanngikkaluarnersumik. Sanngiitsuugamali persuarsiutigivissorpara, sunaasorli oqaluttuarissanngilara tamanna pingaarnerunngimmat.
Pissutsit allaalluinnarallarmata taamani sulisitaavunga ullaakkut nalunaaqutaq arfineq marluk qeqqanit unnukkut nalunaaqutaq isikkanermut atasuinnangajammik - meeqqakkaluunniit mikinerini najorusuttagaraluakka eqqumatillugit takoqqartorluinnalerlugit. Sulivallaalernera qasunaralugu qullersarisatsinnut taagaluaraangakku sioorasaarneqaannartarpunga suliassara nakkutigisinnaanngikkukku unnerluutigineqarumaartunga soraarsitaallungalu.
Eqqarsaatikkut artorsaateqarama sapaatip-akunnera missiliorlugu iluamik sinissimanngilanga. Pisinnaajunnaalernera malugeqqaartalerpara ullaakkut aallarniigaangama tussiarniarluta nuutit qupperlugit pattallunga aallartikkaluarlungalu nuutit nalulertalerneri. Qujanartumilli tussiutigisartakkavut nuuteqarnanga nuuteqarlungalu atortarakkit ippinnarpallaanngitsumik tussiaqatigiinneq naasarpoq ataatarpoorlu "isumaminik ingerlasarluni" uanga tunginniit eqqarsaatigineqarani.
Tassalu allatut sapilivikkama unnuit taaqisut ilaanni unnuarortoq sila perlulluni nuanniitsorujussuaq qoorortoora tigoriarlugu nipaarsaavillunga anivunga sapilivikkama imminoriartorlunga.
Ungasiartumut pisussinnarlunga qunnerusaq kiluusannguaq oqquusoq inissiffigaara qoorortooralu immerlugu. Eqqissisimalluinnarlunga misigaanga pisussarlu qilanaariinnalerlugulusooq. Tupinnaannartumik eqqissisimallunga sajunngilluinnarlungalu qoorortooq immereersimasara niaqqunnut tutsippara eqiinnarianngorlugu.
Taavali tassanngaannaq avatinnguanni perlummit sitsiuppoq inuk kinaasoq ilisarilluinnagara nunaqqatiginngisarput allarluinnarmi najugaqartoq. Nalunngilara maaniinngitsoq tamatumalu nalaani maanga tikissimanavianngitsoq. Asaqigaanga nalunngilara, avatinnguannullu perlummit sitsiulluni erseqqissiinnarluni unimmat atisai tamaasa ilisarilluinnarpakka. Kiinaa assorsuaq aliannivoq. Taava saallungalu toqqarlunga oqarfigaanga:
- Ole, kalaaleqatinnut suliassat naammassereerakku taamaasiulerpit?
Taama oqartorlu qoorortooq niaqqunnut torrusimasara peerpara. Imaarpara. Patroni immiussimasaraluara tungaanut miloriuppara. Apummut tummat peqilluni tiguaa. Tunukkami perlummut aanngarpoq. Malerianngilaraluunniit nalunnginnakku tamaaniinngitsoq.
Taassuma annaappaanga. Maanna qangali toqoreersimalerpoq, napparsimalermalli naammattoorlugu najorpara qujaniarfigalugulu ikiorniarsimallugu.
Naluara kalaaleqatinni suliassara oqaatigisaa naammassisimanerlugu - tassaqa! Suliassamami sunaanera oqaatiginngilaaluunniit. Eqqarsaatissiinnarpaanga.
Atagu illit atuartussaq kinaagaluarnersutit, ajornartorsiutinik nalaataqassagaluaruit artorsartitaalerlutit uattut misigiffigisannik iliuuserinialigaraluara atornagu allamut saariarfissaarukkuit misilikkaluaruk - taaqqippara misilikkaluaruk - oqaloqatigiumallunga immaqa ikioriaraluarsinnaagikkit. Inuppassuussapput uannit immaqa pitsaanerujussuarmik ikiorsiiniarsinnaasut, inuutillungali misilikkaluagassat ilagaannga. Soorlulu uanga ikiorneqarallartillunga aniguisimasunga aamma illit ikiorneqaruit immaqa aniguisinnaassaatit kingorna qujassutigisassannik.

Nassuiaatissaqanngitsut

Suut tamarmik nassuiaatissaqarnerannik inuit ilisimatuulluunniimmi oqaluttarnerat upperilinngisaannarpara upperilernaviarnagulu. Pissutaasimaratarsinnaavoq siulitta upperisaannut atavallaarnerujussuara. "Aliortukkat" ersinanngilluaasartut misigisimasama ilaannik oqaluttuutissavakkit. Oqarpunga "ilaannik". Tassami ilaqaraluarput pissanganartunik tupinnartunillu.  Taakkuli uanga nammineq pigiinnarukkit ajunnginnerutippara.
Allaaserisanni allami oqaluttussimavagit qulequtalimmik "aarnuaq". Uku nassuiaatissaqanngitsunik taallugit oqaluttuarisakka immaqa illit atuartussaq nassuiaatissaqartissavatit. Taamaassappat allakkatigulluunniit atassuteqarfigissagumma qujareerpunga.
Ilinniartuullunga tikeraarnerma ilaanni inuit sisamaalluta umiatsiatsinnik nerlernik isarsiorluta aallarpugut. Qeqertarujussuaq Tuttulik atuakkianni Tulluartoq taasimasara tikipparput. Tassanilu sissamut qanittunnguami taseq mikisunnguaq nerleqartartoq tikikkatsigu nerlermik isarmik ataaseraarfigaarput. Nerlerup taassuma pisariniarnera illarnartumik ilaqaraluartoq oqaluttuarinngiinnarallarpara, inummut tassunga "ajortoortumut" taamani illarnanngilluinnarunarmat uatsinnut ajortuunngitsunut illarnaraluarluni.
Tupitsinnut uteratta isersimatsiarsinnarlunga timmiarsiutiga tigoriarlugu aallarpunga tamaanga timmuinnaq "takornariarlunga" angallaviginngisaannakkannut. Taseq alakkarakku nerleq ataaseq tassaniittoq takuara paasillugulu isaasoq. Isiginnaarinni nunamut qaqivoq itersasunnguillu ilaannut toqqorluni. Unimmat naleqqerluariarlugu ornikkakku iniminit aalarianngitsoq "tigusaraara".
Allamut pisukkaluarsinnarlunga takusaqannginnama silagissuaq allaaqqik qatsunganeq seqinersuaq "kaaviinnaleruttortoq" angerlarlunga qooruartaq ivigarissoq atuallappara illuttut innaarsuusartanngualik. Qiterpaalerlugulu tusaasaqalerpunga soorlumi kinguninnit inuit arpaliuppaluttut. Kingumut qiviarpunga takusaqarnangali, taannalu tusaasara nipangerpoq. Uninngatsiaraluarlungalu aallaqqippunga. Tamatumuuna "arpaliuppaluttut" nipittoriaannarlutik kinguninnit malippalulerpaannga. Soorunami aamma kingumut qiviarpunga takusaqarnangali.
Tassalu qooroq taanna atuarakku taamaasiortuarput. "Arpaliuttorsuit" angulerpalukkaangannga kingumut qiviartaraanga takusaqassanangalu - kingumullu qiviartunga nipangerlutillu. Kiisa paatsiveerulluinnarama eqqanni ivikkat aalariassasoralugit isigisalerpakka anorlilersoralugu. Aalarianngisaannarput, atinnilu taseq qatsungalluinnarpoq, tassanilu qarsaaq kiserrataami mitsimarujoorpoq.
Aallaraluarlungalu "arpaliuttut" sukatsilluinnarmata qiviartaraluarlugillu takusaqassanangalu nipaaruttuaannarmata paatsiveerulluinnarama nerlertara kiisa saannut pisippara isumaqarama pisunninnit taanna annoraannut attuussarnerminit nipiliortitsisoq. Taamaasigaluaramali allanngortoqanngilaq, kinguninnit arpaliuttut sukatseriaannarput.
Tassa taama nipisiortuarlunga qooroq taanna naavara. "Arpaliuttut" tununnit tikilluinnalersorigaangannga tunummut qiviartaraluarpunga takusaqassanangali - qiviartungalu nipangerlutillu. Qooroq taanna anigorakku tusarsaajunnaarput. Sumillu ersiummernanga tupitsinnut angerlarpunga nerlertara nassarlugu ilakkalu sinittut tikillugit.
Misigisara taanna nassuiaatissarsiortaraluarpara nassaarsinnaanangali.
---
Aggusti naalersoq umiaaqqamik aallaqaangaasiit tatsinut timmiaalussiorniarlunga tamatuma nalaani piaqqat naleqquteruttortarmata. Qeqertarujussuaq ornitara tulaffigigakku tiffarterpunga tatsit naasarlugit pisaqarfigillattaarlugillu. Tassalu unnulluni taarsiartulersoq paajararsuit arnamissut angitigilereersimasut tallimat pisareriarlugit tarrussaavallaannginninni umiaaqqama tungaanut aallarpunga timmiartakka nammallugit. Tuaviortariaqarama qooruartaq qinnguatungaa qerrulik qaninnersiugaralugu atuallappara qinnguatungaani qerrualukasiit aqqutigeriarlugit qaqiguma orninniagara qaninaarnerussagunarakku.
Qerrukasiit qanillillugillu tassanngaannaq silaannarmut akimmippunga unitsitaavillunga. Malugaakka inuup assai sakissanni illuttut tutsissimasut inuaaluunniit tamarmik malunnarlutik. Tassalu ingerlaqqissinnaajunnaarlunga akimmippunga - silaannarmut. Assaat taakku sakissannut tussimasut attoriartaraluarpakka attorsinnaanagilli.
Annoraaq "aarnuaq" allami allaaserisimasara aasiit ninnissiartulerpoq eqisaluttutullu pissuseqalerluni. Ingerlaqqissinnaajunnaarama kaajallariarlunga tatsip sinaa aallarfigisara uterfigaara. Tikikkakku ingerlaarfigigaluara tunullugu taseq saallugu ingippunga ingerlaqqissinnaajunnaarneralu eqqarsaatigilerlugu.
Taamaattoqassanngimmat nikuippunga qiilasaavillungalu aqqutikora atuarlugu aallaqqillunga. Tassalu taanna siullermik unitsitaaffiga nallerlugu aamma tassa assaat taakku sakissanni tunnganeri erseqqilluinnartut unitsippaannga. Tassani qipiluallungalu pigaluarama akimmisitsisimasut sakkortusigaluttuinnarput aasiilliaasiit aarnuaq ninnissigaluttuinnarluni anersaartorniarneraluunniit ippinnarsilluni. Kaajallakkama tatsip sinaanut uteqqippunga ingillungalu aqqutikora tunullugu. "Aarnuaq" malunnartueruppoq.
Pingajussaanik kamassallaataa aallaqqippunga ilami tarrutilivimmanga. Tamatumuuna siumut peqikannerlunga akimmisinneqaqqissannginnama. Tassalu taanna akimmiffiga nallerlugulu assaat siornatigornit suli sakkortunerullutik akimmisippaannga.
Anneruniarneq iluaqutaanngimmat tatsip sinaanut uteqqippunga. Ingikkama cerutti ikippara pujortataalerlungalu taseq qatsungasoq saallugu isumaliutikkullu paasiniaraluarlugu sooq angerlarsinnaajunnaarsinneqartunga.
Tunummut qerrukasiit tungaannut qiviarpunga. Taavalu isumaliutip imaattup tikeriataarpaanga: - Tassuuna ingerlaqqusaanngilatit! Pujortataannguaq nikuippunga ersinartussaqannguanngimmallu ersinanga. Taavalu aalajangerpunga qerrukasiit kangiatungaanni qattunersannguaq atuarlugu umiaarara orninniarlugu. Taamaasiorpunga. Sumillu akimmisinneqaqqinnanga taarsilluinnartoq umiaarara tikippara.
Avalappunga angerlamullu ipulluataavillunga aallarlunga - qatsunganersuaq naak taarsigaluarluni. Tassalu ingerlammersorlunga nutsakka tullinni sukakkiartulerput qangami annernannguarsi! Tamaani imaannarmi siornatigut misigisimanngisaannakkannik ersinerujussuup tikippaanga, eqqaralu suna tamaat qinilerpara.
Nuugaarsuk uiarlugu nuna angallavigisimasara tarrillugulu taamali tassanngaannartigisumik ersiunnaarluinnarpunga. Sumillu allamik malussarnanga tikippunga. Soorunami paasinngisaannarpara sooq narsaamanermi silaannarmi taama akimmittaqattaartunga assaallu sakissannut tussimaneri malunnartut attornerli ajornartut sooq ingerlaqqinneq sapilersittaraannga.
---
- Aarnuaq allaaserigakku Maniitsup avannaatungaani Ikkattumi qerrualuit kingorna eqqaallugu quianaannartumik aliortuarfigisakka taatsiarpakka.
Taamani aqisserniarlunga taakku qerrualuit siullerpaamik tikippakka. Qeqqata missaannut pillungalu kangiatunginnit uinngiulasoq aallartippoq nipittoriartuinnarluni. Sanguterama tungaanut aallarpunga takusarlugu sumiiffissisorigakku. Tikilerinnilu nipangerpoq. Qerrut tikitakka ujartuiffigilerlugit kinguninnit aatsaannguummat aqqutigisimasannit uinngiulasoq taannarpiaq aallartippoq. Sanguterama sisoraatinnik oqilasaavillunga tungaanut aallarpunga. Tikilerinnilu nipaaruppoq. Taannaqami tassani uteqattaalerpunga nipi taanna ornittaqattaarlugu. Takusaqarneq ajorama qatsulluinnarakku qerrualuit avataanni unippunga qerrualuit taakku saallugit. Aamma tassa tununnit manimajaaginnarmit uinngiulasoq taanna aallartippoq. Taannaqami tassani tamatumuuna manimajaaginnarmi ulappuserpunga. Nillertorlu tungaanut aallarsaraangama tikilerinnilu nipangertaraaq sumillu takusassaqassananga, qoorortuuararluunniit nassaraluarlugu iginngilanga - issutassaqannginnamami.
Kamalluinnarama kangerlunnguup sikutaanut aqqarpunga nalunngikkaluarlugu sisoraatikka kinersisorujussuussasut. Sikumiilerama uinngiulasoq nipangerluinnarpoq.
Nunamut qaqeqqeriarlunga aqissertannguakka nassarlugit angerlamut aallarpunga sisoraatikka kinersigaluttuinnartut ataannullu aput nippussuuttorsuanngorluni. Qasulluinnarama aalajangerpunga Sarfat sikuat ulorianarsereeraluartoq ikaarlugu qaninnersiorniarlunga. Sissaq tikikkakku sikumut avalappunga.
Avalakkaluarlungalu "aarnuaq" aasiit ninnissiartulerpoq isummap imaattup tikeriataarpaanga: - Taama qasusimatigalutit nakkaraluaruit qaqinavianngilatit.
Nunamut qaqigama angerlarusaalerpunga qasunermit uniinnangajattarlunga. Issuatsiartarfiup kangilernani qummukajaannguaq majuarakku immaqaluunniit nalunaaquttap-akunnera ilivitsoq atorpara. Inuuninni aatsaat taamak qasutigalunga tikipalaarpunga ikinngutima ilaat takuniaalluni aallaraluartoq ilagalugu.
Aqaguagukkut kalerrinneqarpunga inuusuttuaqqat ilaat ujartorneqartoq. Ujarlersunut ilannguppunga. Ujaasisut allat nassaarisimavaat tassani ikaarnialeraluarfimma illuatungaani sikukkut nakkarsimalluni qaqigaluarluni ajunaarsimasoq. Iluatsitsinnguatuarpungaasiit.
---
1952-imi februari qaammataagaa atuartitsereerama aalisariarlunga aallaqaanga. Saqqarlermi aalisaraluarama susaarama "aarnuaq" atisimannginnakku peqqissimileriannguarlunga Nivaamut saarullissiniariartorpunga. Tuaviorama pisiinnariarlunga aallarnialissasunga ajunngisaartigisartakkama ilaata pilerpaanga: - Qiiakkunnaqaatit, tiitoriartorniarallaat! Illuat qanittunnguummat iserlunga tiitukutsoorsinnarlunga angerlamut aallarpunga nalunagu tarrussaasussaallunga.
Nutaqqat tallimat ilinniartitsisup qallunaap qimmiaraasut tunniussai kisiisa qimmeraakka. Ingerlalluanngivikkamalu nuna qaqiffissara suli nallinngikkiga tarruppaanga. Qaammateqanngikkaluarluni allaaqqissorsuugami ulloriarpassuaqarpoq.
Qaqiffissannut qaqigama ingerlatsiaraluarlungalu takulerpakka isit taarmut kisimik ersillutik innaarsuusakasiup tungaanit tungitsinnut qanilliartortut. Qimmit unipput palullutillu. Attungajariarlugit talerpiatungikkut uiariartulermanga sunaanersoq taanna takusinnaanngisara iperaattannik qajassuunnagu iperarpara, ingerlanerali allanngunngilluinnarpoq. Taavalu qimmikka aallaqqipput.
Ingerlatsiarlunga aamma takulerpakka isit taakku siornatungitsinnit qanilliartoraatigut. Qimmit unipput palullutillu. Talerpiatungikkut saneqqukkiartulermanga suli kamaammernerullunga iperarpara, kisianni tassa kinguninnut ingerlaqqiinnarpoq soorlu attorneqanngitsoq.
Tassalu tappavungarsuaq majuarnera tamaat taamaasiorpaanga. Qoorortuuarara nassaraluarpara taaqimmalli atorsinnaanagu. Isaannai aamatut ittut kisiisa isigisarpakka timitaali takusinnaanagu taamaammallu timmiaanersorluunniit nalullugu aammalu iperaattamik eqqoriaraanganni nilliallassanani.
Taama arriitsigilerama periusissaalatseruttuleramalu takuniarneqarnissara kisiat isumalluutigilerpara nalunnginnakku taama mulutigilerama takuniarneqanngitsoornaviarnanga. Tassa taassuma "isaannaap" majuarnera tamaat taamaasiortuarpaatigut qimmikka sioraanniit aporiartortuuseriarlugit pallortullu sangoriarluni talerpiatungikkut kingornatunginniit ingerlasarluni tamatigullu iperartikutsoortarluni, iperartittarnerili sunniuteqanngilluinnarsorinarput.
Majuaasaagara kiisami qaqivara takuniaasumik suli takkuttoqanngitsoq. Taavalu taakku isit tammarput.
Qimmikka tamaviannguat aallarsarput. Naparissaniippunga ammukajaakkooramami. Katataanaveersaaqqissaarpunga.
Tatsip tungaanut sisusariaq alleq sisullugu misigaanga. Soorluuna sivisunaallartoq. Malugilerpunga tatsimut avalereersimallunga suli uffa naparissani noqinnillunga. Qamutinnut ikeriarlunga taavunga avannamut qimminnguakka pisinnaasannguartik tamaat ingerlarsorput.
Imersuup kujataatungaatigut nuigama siuninni qaammartartulippassuit takuakka. Ilinniartut pisuinnaq qaammartartulersuullugu taavaaku aallarallartut. Tikippunga kalaaleq ilinniartitsisoqatiga atuarfeqarfiullu qimussersaa takuniaaniarlutik pituttuereerlutik taavaaku aallaraluttuartut.
Iperaattama suloraa nungungajalluinnarsimavoq "isinut" iperartuutigigaluarnermit. Pisimasoq oqaluttuarigukku ataguaasiit ilaartorneqaqinammat sooq taama mulutiginera pisortatsinnit paasiniarneqarmat salloqittaaginnarpunga anuiartoortaqattaarnermik mulussutigisimallugu - uffalu sumik ajoquteqanngitsut.
Muloruttulerama nuliara arlaleriarluni sisusarfimma qaanut takuniaasarsimagaluarpoq. Kingullermilli takuniaagami inoqanngitsumut querasaarfigitillarami angerlaannarsimalluni.
Taamani naalliuppallaaqigama isumakkerpunga. Ukiut ingerlanerini qimmerissiartuaarpunga ajukkunnanngitsunillu qimmeqalerlunga.
Aqqut taanna atuallakkaangakku innaarsuusakasik isit avalassaarfiat avaqqutilerlugulu isumaliulersaraanga: Qimmit akisinnaanngormata aatsaat massa takkuffissani! Sumilli malunnartorsiffiginngisaannarpara.
Aasamut nuuttussaagatta ernera angajulleq aapparalugu aqisserniareerluta angerlarpugut nalunagu aqqut taanna tassa kingullerpaamik atorlugu. Ittoqutiga puiaasap aseqqukuanut alumigut kilernilik tusiattorujussuaq saamerleralugu atupalaarpara qimallugu aallaraluaruma malinnittuaannarmat pituinnarsimasara.
Innaarsukasik sarsutilerlugulu aasiit isumaannakkut taama oqarpunga: Qimmit akisinnaanngormata aatsaat massa takkuffissani! Taamaasiniartunga qimmit qiloriaallaataa qummukajaaq aallarsarmata ernera oqarfigiinnarpara naqitarutit tigummilluaqqullugit. Ittoqut tusianniaqaaq - ajoqutaarukkami! Ilani angumaannarlugit pangaleqataalerpoq.
Nuanneqateqanngitsumik qummukariarluta illuatungaatigut sisugatta tatsikkut taavunga avannamut aallarsarpugut nuannerluinnartumik. Tassalu sikumut aqqarluta tassanngaannaq kigaallapput. Ittoqut kingumut tusiattorsuanngorpoq ingerlaqqalivillutalu. Aappara oqaraluarpoq: - Ataatak susut-ukua? Akiinnarpara: - asukiaq!
---
Ilinniartuullunga tikeraarnerma arlaanni nukara inuusuttuaqqallu illuukka marluk ilaliuteriarlugit timmiaruarniarluta aallaqaagut. Ingerlalooratta - ipuinnarmiaasiit - nunaviup ilaa siornatigut tamaanaqqulluta angallavigisimanngisaannagarput tikipparput. Tatsit nerleqartarlutillu qeerlutooqartarmata marlukkuutaarluta avissaarluta aallarpugut uanga nukara aapparalugu.
Tiffangaallarluta arlalinnik qeerlutoorpugut sulilu tiffarteqqinniarluta nuna manimajaaq ingerlavigilerparput.
Taavali tassanngaannaq avannaatungitsinni tatsip sinaani qerrorsuarnit nipi peqqaataani qatitoorujussuaq tutsiuppoq. Unippugut naalaalerlutalu. Nipi qataaliartuaarami qataaliartuinnarluni nipangerpoq. Malitsiinnarlugu aamma nipittoriaannarluni nilleqqeqaaq - aasiit qatitoorsuarmik aallarteriarluni qataaligaluttuinnarluni nipangerpoq. Nipiliortut marloorpalussorinarput inummullu nipigisorinarlutik. Immitsinnut isikkutilerpugut. Pingajussaanik nillertullu aappara oqarfigaara:
- Qaa, takuniartigik!
Tassalu pilerisunnermik arpalusukaaginnaq aallarama aapparma kinguninnit malippaanga. Tatsip amitsukujuup avannaatungaani qerrorsuarnit nipiliormata qaninnersiorluta taseq kitaakkiartorparput assut erseqqikkunarluta. Ingerlaleratta nipiliorunnaarput.
Sila allaaqqissorsuuvoq nuiataqannguarani. Takusaqarnissarlu qilanaarnaqimmat sapinngisamik tuaviorluta nipiliorfigisimasaat ornipparput qanillereeratsigu takusassatsinnik qinilereerluta. Tatsip kitaatungaani qoorortannguaq ikaaratsigu qerrorsuit tikittussaavavut. Aajukoralaannguanngorpullu.
Qooroq aqqarfigiartugarput tikikkippullu qulinnguatsinni qaqqasunnannguamit pujorsuaq imusorsuartut isikkoqarluni nuivoq aqqarsaarfigaluta. Tassuuguinnarlu matuvaatigut.
Soqutiginagu innaarsuusakkut aterteraluarpugut aqqutiginiagarpulli ulorianarsigaluttuinnarluni qoororluunniit atinnguatsinniittoq ersigunnaavilluni. Ulorianartorsiuinnaleratta aappara oqarfigaara qummut utiinnarumalluta. Majuaratta qaqivugut.
Eqqatsinni aqissit nipiliulersimapput pujormallu sitsiusimaneri sorujussuartut isikkoqarlutik. Pujoq ussingaarami qanittunnguarluunniit tamarmi ersigunnaarpoq.
Aappara oqarfigaara: - Angerlarfissarput nalulerpara!
Sammivissarput naatsorsukannipajoriarlugu tulaffitta tungerissagunagaanut aallarpugut, tammarnissarpulli aarlerigilluinnarpara nunaannarsuarmiikkatta aammalu nalunaaquttap-akunneri 4 missiorlugit tiffartersimagatta. Ingerlalulluta iluaallatseqaara aappara oqarmat:
- Aana ujarassuaq kangimukaratta saneqqussimasarput. Aqquterput ajorsimanngilaq.
Aamma uanga ilisarilluinnarpara ujarassuaq kangimukaratta saneqqussimasarput. Taavalu sangunaveersaarniavissorluta ingerlagatta - sunaaffa ilavut marluk umiatsiarpullu nuisussanngorlugit - tassanngaannarsuaq pujuerpoq. Ilavut aterfigaavut.
Silarsuaq pujuerpoq avataaluunniit putsumik malunnartunnguaqarani. Nipiliortunik takuniaaqqinnissaq ussernartorsiornaraluarpoq, ungasippallaaqimmalli ussernartorsiornera taamaatiinnarpara.
Tamaaneeqqikkusukkunnaarama angerlamut aallarpugut. Sukkaakkaluarlutalu ornigaq qimaaneq ajormat apuuppugut.
Tamatuma kingorna piniartorsuaq kisimeeqatigalugu pisimasumik tassannga oqaluttuuppara. Oqaluttuara naagakku pilerpaanga:
- Qujanaqaaq tikissimannginnassigik, immaqa inuutinnavianngikkaluarpaasi. Qivittutoqarsuit-uku marluk tamaaniittut. Uanga aamma ukiigatta taqqavani tulaffigisimasassi eqqaani qajartortunga taamatut nilliaffiginikuuaannga - qivittutoqarsuit-ukua!
Immaqa taamaassinnaavoq. Soorli ornileruttorivut putsup "maanaannakkut naasup" matuaatigut? Tassa taanna uanga nassuiaatissaqartinngisara!
---
Ilinniartuullunga tikeraarnerma arlaanni tikissimatsiaannarlunga tatsinut timmiaalussiorumatsappunga unnuarsiorlunga seqineq kaaviinnaleruttortillugu unnuarsiorluni angalaneq kiagunnaranilu nuannernerusarmat. Anaanama taamaajuitsup nangartarluarpaanga kisima aallaqqunanga - sunaaffami taamani ilimasupiluuteqartut soorunami manna tikillugu erseqqissumik paasineqanngisaannartumik.
Tassa inerterniaraanga uteriiserlunga aallaannaqaanga umiaasamik kiserrataama. Angallavissara tikikkakku umiaasara tinugunnaveerlugu kisariarlugu timmut aallarpunga taseq anginngitsunnguaq nalunngisara alakkariartorlugu. Tassanilu allerit marluk timmiarsiummik tapillugit pisareriarakkit qatsungaqimmallu uninngaannarmata milloorlugit qanilliartortikkakkit qanilligaluarlugillu tatsip naasuinut unipput tiffarteqqeriarneq ajornarsillutik.
Kamillarterama qarliikka peeriarlugit naloraarlunga avalakkaluarpunga marrikkiartuinnartaramali qaqeqqiinnarlunga. Taavalu tassani kamikka qarliikkalu tununnguanniitillugit allunaasamut nassataannut ujarannguaq qileriarlugu nalussivigisaqattaalerpakka tiguniarlugit. Kisianni kataasaqattaarnermik sivitsortoq aatsaat tamaasa tiguakka.
Tigugakkit tunummut qiviarlungalu tupaallaqaanga kamimma tununnguannut ilisimasama alersaat peqanngitsut paasigakkit - soorunami amiusut. Eqqara manimajaaginnaq qineraluarpara, kisianni tassa malunnartunnguaqanngilaq, qarliikka attorneqarsimanatik tassaniipput.
Allatut periarfissaarukkama qarliikka ateqqaariarlugit kamikka alerseqanngitsut ativakka. Allertannguakka qilerlugit nammakkiuteriarlugit angerlaannarnialerpunga alerseqanngitsunik kameqarlunga angalaqqissinnaannginnama.
Aallaraluarlungalu qissigisaqalerpunga ujarannguup erseqqilluinnartup aqqutissanniittup qaavani soorlumi alersit. Tikippakka tassa taakku alersikka. Arajutsisassarinngisannut ilineqarsimapput takoqqusaarutitut.
Kaminnut kapigukkakkit paasivara inuup kisimi taamasiorfigisinnaasimagai. Tupigaaralu allertannik tigusiniarninni malugitinngivilluni tununnguanniissimammat attungajalluinnarlunga. Aammami taamaattussamik ilimasunngivikkama tigusiniarnerma nalaani tunummut qiviarsimanngivippunga.
Naatsorsupallappara sumut ingerlasimasinnaasoq. Ajortumik piniarsimagaluaruninga tununnit tatsimut ajassimasinnaagaluarpaanga tassanilu soriarsinnaanngitsunga ipitserlunga. Ajortumik piniarsimanngivippaanga. Kinaasunga ilisarisimagunaraminga pinerliniarsimanngivippaanga. Taavalu "ikinngut nalusara" taanna kinaagaluarnersoq takorusuttorujussuanngorpara kinaanera paaserusukkaluarlugu ajornanngippallu oqaloqatigerusukkaluarlugu - inuunngitsormi taamaasiorsimanavianngimmat.
Soorlu oqareersunga sumukarfigisinnaasaa inigisannit naatsorsupallariarakku naammattooriaraluarumallerpara.
Ingerlavigisinnaasaatut naatsorsuutigisara tarrissinnarlugu arpassinnaanera tamakkerlugu arpappunga qaqqap saqqaatungaani aqqarfissatuaq nalunngisara ornillugu. Ingerlavinni siullermik aqisseq tingimmat inaa tikikkaluarpara, mannissarfigineqarsimavorli. Taamaattoq paaq orpikkat akornannit tingimmat inaa takugaluarpara, aamma mannissarfigineqarsimavoq.
Innaarsukujuk sinerlugu arpakasillarama qaqqap saqqaani aqqartarfia tikippara. Tassanilu isumaalliorpunga peqqissimissutigilluinnakkannik.
Aqqarfissatuaasoq nalunnginnakku ataani toqqorlunga uninngasussaagaluarpunga ingerlavigisinnaasattut naatsorsugara eqqussappat. Takunissaanut pilerisunnersuarma isumaalliortippaanga: Uninngaannartussaagaluarlunga majualerpunga.
Majuakkama qeqqatungaani innaarsuusaq uinngarissoq qaavali toqqissoq nalunngisara tikikkakku allertakka tappikunga miloriuteriarlugit innartuusarlunga qaqinialerpunga tummisassakka tigusassakkalu kisiisa nakkutigalugit. Tummisassannut ammut qiviarnera naammattoorluinnarlugu qulinnit erseqqivissumik inuk tupalluni nillerpallattorlu pisseriarnerinnarmik qaqeriikatappunga arpappalullu tusarlugu. Allertannguakka tigoriarlugit majuapallappunga, kisianni qaqqap qaava ujarappassuaqarlunilu qattuneerarpassuaqarmat sumut ujarlernissara nalunarluinnaqaaq. Ujarleraluarpungami, malugisassaqanngivillungali. Taavali qattornup qaavanut ingillunga sivisuumik uninngagaluarpunga uinngiarpallannguamilluunniit kalerrinneqarnissara kissaatigingaaraluarlugu, taamali pisoqanngilaq.
"Ikinngut nalusara" takusinnaajunnaarlugu misigigama angerlariartuinnarpunga. Umiaasara tikippara tiffartinneqarsimalluni tinugussimasoq. Piloorlugu singittukassaavara.
Tassalu "taanna nalusara" tatsip sinaaniittunga attungajalluinnarlunga tununnguanni kaminnik passussisimavoq alersikkalu peerlugit ujaqqap qaanut arajutsisassaanngitsumut ilisimallugit, malugeqquinnarlunilusooq qanoq qanitsigisimagaluarlunga. Pisimasoq immikkut oqaluttuarinagu tamaani angalasoqarsimanersoq malunnaarsaarlunga apersuisarsimagaluarpunga, angalasoqarsimanngilarli. Angalasoqarsimagaluarpammi aamma arajutsinavianngikkaluarparput taama inukitsigigatta. Uggornarluinnarpoq uannut takutikkumanngilluinnarsorinarmat malugeqqusaaginnarlunili.
---
Ukiukkut sikusorsuaq ullut ilaanni ullaannguaq qimussimik aallarpunga pinialuffissarsiorniarlunga angut inuusuttoq uatsinni ineqartitarput "alupaarlugu".
Nunamut qimmileriarluta sikumut avalatserluta qammavissaasinnaasumik qinerleraluarpugut aammalumi qammavissaasinnaasorisatsinni qamagaluarluta. Takusinnaanngivikkattali angerlaannarnialerpugut.
Pisulluta qimmiliatta tungaannut aallarnialeratta aallaasivut qoorortooq, qoorortuuaraq timmiarsiullu imaqartissimasaraluavut imaarpavut.
Qimmiliavut tikikkatsigik ileqqora malillugu aallaasit imaareersimasaraluavut misissoqqippakka - soorunalumi tamarmik imaqanngillat. Patronit tamaasa amermut pooqattamut patroniisivimmut sikumilli timmukarnialeratta ikereersimavavut.
Tikikkatta aallaasit naqitarussaajariarlugit kingumut misissoqqippakka - soorunami tamarmik imaqanngitsut. Taavalu ileqquttut qoorortooq qoorortuuararlu naqqup iluanut - torsuusamut ilorlermut iseqqaarluni atertarialimmut silamillu iserfissaqanngitsumut - inigisartagaannut ilivakka pooqattarlu patroniisiviga takanani ilisivigisartakkannut ilillugu. Timmiarsiulli paarlerni silarlermiitiinnartarakku tassunga ilivara - taamani serlersaartoqannguassanngimmallu.
Unnukkut nalunaaqutaq 21 missaani meeqqat sinilereersut-aasiit sisamaalluta inimi kaffisuutilerpugut, taanna inuusuttoq angalaqatigisimasara nuliamalu aqqaluaa illusisimasorisavut ilagalugit. Kaffisuleraluarluta eqqaariataarpara timmiarsiutima siluttaataa silutsillugulu nusuttagaa attuallallugulu aallartarnera ajoralugu - tassa eqitseriarpallaarmat uloriagalugu. Aqagumut aamma aallaqqinniarluta piukkooratta misissoriartorniarlugu suniarlunga oqarnangalu nikuikkama ilakka qimaannarlugit aniartorpunga.
Matut silarliit oqimaakkamik mapperneqaraangata tusartarpavut. Taamanilu mapperneqarnerinik tusagaqanngilagut isertoqaratalumi.
Timmiarsiut imaarsimanersoq pingasoriarlugu takoriigara paarlerni iniminit nikissimanngitsoq tigugakku siluttaataa silutsikkakku kusanavissumik unippoq. Igalaavarakasimmut saatsillugu silammut eqileraluarlugulu eqaarsaarfimmit atitsinniittumit inuk anisoq nalaarsimavallaaqimmagu ammukanneq saatseriarlugu eqikkakku taamak qannguinnarsuuvoq - aallartoorama iigaq pappiararsuaq issusooq qaperangasumik aallaavillugu - taamaallaammi amerlasuut pulaffiat pullangalaarami! Tupangaarama seqqorneralu pujuallangaarmat timmiarsiutip tigumminera iperarnagu tupigutsannermik tassani isumassaarullunga qeqqiinnarpunga. Ilakka kaffisoqatigalugit qimatakka qanoq annilaartigissasut eqqaanngilakkaluunniit.
Silattuumigama timmiarsiut napitippara. Patroni imaqanngitsoq anillakarpoq pujuualaarluniluuna! Ininnili nikinngilanga - tassami tupannermik.
Sivitsortoq aatsaat iluatunginniit matu arriitsunnguamik mapperiartulerpoq - nuliama aqqaluaa. Qiviarlugulu allamik nillinngilanga: - Arraa, aallartooqaanga!
Sunaaffa oqarnangalu anillassimalersunga seqqorpallallarmat nuliara allamik oqarsimanngilaq: - Aallartoorfigerpallappoq! Tassalumi takkunnangalu nipaqannginnama alakkartussaarussimagaluarput. Soorunalumi taassuma alakkartup kiinaa ajoraluaqili - uangalumi aamma tupassimanermit inornerugunarnanga.
Patronit takusapallappakka. Soorunami iniminnit nikisinneqarsimanngillat tamarmiullutillu. Aammalumi takanunnartoqanngitsoq nalunngilara.
Kiali timmiarsiut immersimavaa - imaqannginnera pingasoriarlugu qulakkiigara?
---
Unnuaannarsuaq ilaanni nuliama itersarpaanga oqarfigalungalu: - Ikuallassunnittoqarpoq. Eqeerama! Taamani kissarsuutinik aamaruutissartortunik arlalinnik kiassaateqaratta ukiakkut unnuamiluunniit qamitinnaveersaartarpavut.
Inimut anillakkama malunnartoqanngimmat nerisarfimmut, tassanilu malunnartoqanngimmat iggavimmut, iggavimmi malunnartoqanngimmat qaliani init tamaasa misissoraluarakkit malunnartorsinanga ateqqippunga, kisianni tassa aappara ikuallassunnimik naamasaqartuarnerarpoq uangalu naamasaqarnanga.
Qassissaaniilerlunga init tamaasa misissortaraluarsinnarlugit sinittarfitta iggaviullu akornanniittoq ineerakasik kissarsuuteqanngitsoq mapperlugulu alla isiginngilara tassani aamaartoqartoq! Pujorsunnipporlumi. Qulleq ikeriallariga manissaat uunnassuataartoq! Ikittaataa erngerlugu peerpara. Iluanaarluni manissaat saviminermik allequtaqarpoq, allequtaali taanna uunnassimangaarami linoleum toqqavini aamaartilersimavaa. Taassuma ataani ilisiviit atisanik imaqartippavut, tassalu atisat taakku tungaannut manissaat uunaqisoq appakaakkiartulersimavoq.
Taamani efterskolemi ilinniartitsisut marluk inummut naleqqutinngilluinnartumik sulisitaasaratta - ullaakkut arfineq marluk qeqqaniit unnukkut isikkanermut - qasulluinnarlunga sinilertarama nuliama ikuallassunni malugisimanngikkaluarpagu illorput ikuallassimassagunaraluarpoq, tassami manissaatip ikuallagukkiartorfiata iigaq sannakuaqqanik ikuallajalluinnartunik kiffiutilik qanittuarannguuaa.
Nassaaraarput ullaassakkut nalunaaqutaq sisamanngulersoq. Nalunaaqutaq unnuap qeqqanut qiteqqutinngitsoq innarsimavugut makittoqaqqinnatalu.
Taamani ilinniartunik nakkutilliisuunera pissutigalugu matuvut unnuamiluunniit parnaarneqanngisaannarput pisariaqartoqalissagaluarpat ilinniartut ornittussaammannga.
Manissaat tamatigut nakkutigilluinnartarparput atoreeraangatsigulu ledningia peertuaannarlugu, ullorli taanna atorneqarsimanngilaq.
Naak ilimananngilluinnaraluartoq imaassimagaluarpalluunniit innariartulerninni misigiitsoorlunga ikittaat ikittoorsimagiga, tassa manissaat isumaminik qamittartuunngitsoq nalunaaquttap- akunnerini 4-ni ikumasimassaaq. Taamalu sivisutigisumik uunnassimaguni "paasisimasaqarluartut" misissuinerat malillugu qangarsuarli ikuallagutereersimassagaluarpoq.
Kiali manissaat ikissimavaa ledningilu ikkullugu!
---
Ilinniartuunerup nuannequtaasa ilagaat ikinngutigiittarneq. Naak arlaliulluta ikinngutigiittaraluarluta taamaattoq malunnartarpoq ikinngutitta ilaat ataasiakkaat allanit nuannarinerulluinnartarivut. Immaqaluunniimmi inuit tamatta taamaattarpugut.
1934-mi Nuummi ilinniartuulerama ilinniaqatitta ilaat kujataamioq ikinngutigillualeriartorpara. Kiisalu immitsinnut qimassaajusavippugut ullup ilaannaaluunniit takunngitsiarneq sapilivilluta. Inuk qiimalluinnartuuvoq taamaammallu ilakkuminarluinnarluni. Tassa inummik qasusuitsumik takusimanarpoq! Arsaakkaangatta aallartillutalu arpaleruni arsaaffik tamaat arpaffigigaa arsaanneq naaginnassaaq tassa suli qasuummerneranik malunnartoqanngitsoq! Ataasiaratami aamma uiguleriissiinnarlugit arsaatereeraangatta kigaallaamisarpoq.
Aasaanerani tikeraarluta avannamut aallaleratta aliasoortillugu kiisamivissuaq takuara. Pikinitsinni inuulluaqqusiartorluni takkutissasoralugu utaqqigaluarsinnarlugu takkutinngimmat inigisaanut ornippara. Eqillungalu qullililerpoq nipinilu sajutsillugu oqarluni: - Qimannissat artorakku aterfiussanngilanga. Naalakkap Qaqqata tunuanut qiajartorniarpunga.
- Ukiaru takoqqissaagut, aasaq-aasiit ingerlalertussaqaaq, aallariartulerama aamma uanga qimaligara sakimmereqalugu oqartariaqarama oqarfigaara. Nerriveeqqamut puppoq nalunarani nipaqanngitsumik qiasoq, matulu matuleraluarlugu orneqqippara nujai qaamalaartut singissalaariarlugit oqarfigalugu: - Takoqqikkumaarpugut, kujammut ingerlalluarniarna, inuulluarit! Manittulerpoq ileqimisaartorlunilu. Ilagerusuummertorujussuugaluarlugu aallariartuleratta aniinnarpunga. Massiiminanilu nillinngilluinnarpoq.
Neriorsoqatigiissimavugut aasap ingerlanerani immitsinnut allaffigiumalluta. Taamanilu aqqutit akuttugaluaqisut nunaqarfeeqqamiikkamalu nuannaaqaanga ullut ilaanni allagarsiffigigakku. Allagai ima aallartipput:
- Asasara iipiinnguaq (taama taasaraminga).
Taamani aallarassi Naalakkap Qaqqaata tunuanut qiajartorpunga eqqarsaatikka kisimiillunga piginiarakkit. Disko tarrimmat aatsaat angerlarpunga - allatummi ajornaqimmat - malissinnaannginnakkit ...
Soorunami allagai tamaasa issuarnianngilakka. Qujasimavoq uannit allagarsigami, "erinigilivillugit" taama ilasimavai. - Takoqqinnissarput ungasikkunnaarpoq, qilanaarnermit aallarnissarput erinitsaattalerpara ... - Aalajangereerpunga Nuummut pigutta ineqatigilerumallutit qinnuteqarniarlunga ... imminullu neriorsorlunga sumiileraluarumaluunniit inuunera tamaat ikinngutigilluarniarlutit - ikinngutigiinnerput nuanningaarmat - illartarnitit suli tusaasutut ippakka ...
Allagannguit taakku nuannerluinnartut issuaqqissanngilakka ikinngutaalluartup oqaasii tuppallernartut. Allallaqqissorujussuuvoq, aammami nalunanngilaq allakkani kusanasaarluinnarsimagai.
Aasaanerani atuanngiffeqarnerput naajartulersoq allakkat taakku nuannarutigingaarlugit tiguakka. Takoqqinnissaa qilanaarinermit uangattaaq Nuummut pinissara erinitsaattalerpara.
Allagarsinerma kinguninnguatigut Iginniarfiup illuisa avannaatunginnguanni qattuninnguup qaavanut qaqqippunga. Silagissuaq-aasiit, qatsunganeq, taamalu angalaleritutigalunga ullumikkut aallarusunngilluinnarsimavunga. Qimmit ilaanni malinnittartut malinngeriarmannga kiserrataama issialerpunga taqqavunga kujammut ikinngumma tungaanut isigalunga assut eqqaamallugu. Ullaarli iterama eqqarsaatinniittuarsimavoq, taamaammallu aallarusussimanngivippunga. Takoqqinnissarput ungasikkunnaarpoq. Ullut arlaqanngitsut qaangiuppata Aasiannukartussaavunga umiarsuarmut ilaallunga Nuummukariartorlunga.
Seqinersuaq silarsuarlu alianaalleruttorsimapput. Taakkuli pinnagit ikinngutiga taanna eqqarsaatigaara taqqavungalu tungaannaanut isigalunga.
Taavali tassanngaannaq suunersup nillertorsuup milortutut ippaanga uulikullatsillunga - soorluluunniit putsup isugutattorsuup eqqoraanga. Tassanilu qiiaammernerujussuup uulittuinnanngortimmanga aterpunga iserlungalu. Kiinara ajorsimaqimmat anaanama qiviarlunga sallaatsumik pilerpaanga:
- Suit, napparsimaviit?
Ileqimisaartuinnariarlunga oqarnangalu atisakka attaasa naalluppunga sinilersimallungalu.
Tamatuma kingorna eqqissiveeruppunga aallassaarlungalu Aasiannut aallariartornissatta tungaanut.
Nuummut ingerlaqqikkiartorlunga Aasiannut tikikkatta ullaap ilaa annertatta ilaat Nuummut ingerlaqatissarput naammattoorpara. Taassumaana ileqqorigaa ilaanni nerisarfimmiluunniit aqakutsoortarluta. Kutaarlungalu pilerpaanga: - Tusarpiuk?
Akivara: - Suna?
Taavalu taanna ikinngutiga aqqatigut taavaa oqarlunilu:
-....-gooq toquvoq.
Qissamik tupillunga akivara: - Taamaattoqarnavianngilaq, qanittukkut allagarsiffigaara ajoquteqanngitsoq, misigaangali qiasunnguummerujussuarlunga. Oqaluttuuppaanga inalugaaralussimagunarluni toqusimasoq.
- Nuummummi pigutta uppernarsiumaarparput, uanga upperinngilara, taama akillugulu qimappara.
Nuummut ingerlaarnerput tamaat tupinnanngitsumik nikallungavunga pisariaqavitsinnagulu oqassananga. Sisimiunut Maniitsumullu aqqusaaratta inuusuttut taamani ikinngutigilluakkatta ileqqumissut qiimmassaanerigaluisa itigarpaannga.
Tusagaq ilumoornerpami taama qanitsigisukkut nuannerluinnartunik allagarsiffigisimallugu?
Nuummut tikikkatta tassami uppernarsivara. Ikinngutiginerpaasara taanna ilumut toqusimavoq!
Tamatuma kingunersuatigut paasiniaallunga paasivara ulloq taanna qattuninnguami issiatillunga nillertorsuup tikillarmanga toqusimasoq.
Taamani ajoqisoq! Eqqarsaaterpassuit maqaasinerup pilersitaasa navianartorsiortileraluarpaannga.
Taavali tamatuma kingunersuatigut angutaa naammattoorpara. Oqaluttuuppaanga toqujartornermini assut eqqartortarsimagaanga eqqartuleraangamingalu nuannaarluni qungujulalersarsimalluni anniaataaruttutut illuni. Toqulernermini inuulluaqqussutaa uannut apuuppaa, inuulluaqqussutillu taassuma aaqqitsippaanga.
---
Meeraagallarama eqqaamasat nuannersut ilagaat nunaqarfimmiut pisiniarfeqanngitsut juullilernerani pisiniariartortarnerat. "Joorliliat" tikerartarput sorpassuarnik nassarlutik: Orsuerniutissaminnik ameerniutissaminnillu aammalu neqinik mattannillu tunniussassaminnik. Qiimasorsuullutik tikerartarput - naak Niaqornaarsummiut Aalatsivimmiullu aqqut pisarioqisoq navianartulissuarlu atortaraluarlugu. Tassa Sarfaq - massakkut Arfersiorfeertugaat - sikuneq ajorami issimik taartuinnanngorluni pujorattorsuaq umiamik ikaaqqaarlugu nunakkut sikukkullu 10 kilometerit missiliorlugit pisoqqaarlutik aatsaat Iginniarfimmut apuuttarmata. Inuit pinertoorsuit! Tassalu aqqut pisarioqisoq navianartulissuarlu atorsimagaluarlugu tikittarput nuannaartorsuullutik nalunnginnamikku unnukkut qitittorsuussallutik - taamanimi inuit taakku qitseritoorsuugamik qittarissorsuullutillu.
Ukioq taanna kanannamik anorlerluni perluaartorsuaq assorsimaqalutik issisiorsimaqalutillu tikerarput - ilaat siulliullutik. Meeqqat pingasuulluta illup tunuanut oqquilluta tikerartut isiginnaarpavut.
Taava taamaalluni illut kangilernatungaannit qimusseq nuivoq. Inuit marluk napariarsiorput, qamutinilu nalavoq inuk. Majoqqakasia majuartillugu ikisimasoqarneq ajormat ikisimasoqarnera tupigiummerparput. Inuit tikerartut qiimaqisut oqarsimapput tamarmik ajunngitsorsuullutik.
Qimusseq saneqqutilermat eqqaamalluarpara napariarsiortui nikallungarpasilluinnartut inuullu qamutini innangasup annoraavata ataatungaa anorimit puilaarsimasoq. Sunaaffa utoqqaat ilaat ajoqertik kisiat ingerlaqatigalugu uummaamminik unittoorsimagunarluni sikuinnarmut uppissimavoq. Iluanaarlunili qimussip Ikerasaarsummiup qallunniarluni naammattoorlugit usiliussimavai tikiullugulu. Tusarpara uummarsarlugu misilinneqarsimagaluartoq iluatsinngitsoortumilli.
Tikereersunut nuannaaqisunut soorunami tupannarlunilu nanertiallannarunaqaaq, soorunami aamma qitittoqanngitsoorpoq. Taannali allanik eqqartugassartaqaraluartoq eqqartornianngilara.
Angagigaluara piniartorsuaq oqaluasaallammassuarlu Abel Frederiksen pulaarfinnaarsuaraara. Taamaniaasiit unnuk taanna aamma pulaarpunga illuat qallunnianik ulikkaavissoq - tikeraammi illusimmavinnaarigamikku. Oqaluasaavi nuannareruttoraangakkit ilaanni siniliinnartarsimavunga tukkusarlungalu. Taamaniaasiit unnuk taanna pulaarlunga sinilersimavunga.
Iterpunga inuppassuit sinnguttut - natiat allaat ulikkaarluni. Taama unnuarortillugu angajoqqaama angerlaqquneq ajorpaannga, taamani qimmivut ersinartorsuummata inunnillu allanit pallitassaasaratik. Sila qaamagaluaraangalluunniit uatsinnut iseriartortut kalerrisaareqqaarlutik uatsinnermiunik anisoqaraangat aatsaat iseriartortarput. Oqarfigineqarsimavungali taartillugu angerlassagaluaruma qimmit pallitsinnagit nipinnik kalerrittaqqullugit qimmitta nipivut ilisarisarmatigik.
Tassalu taamani iterama inuppassuit sinnguttut takugaluarlugit angerlarusuummeriarama natermi sinittut tummarnaveersaarlugit nipaarsaarlunga anivunga angerlariartorlunga.
Illorput qanillilerlugu takulerpakka igalaat unnuap qullinnguanik "puttasunnguamik" qaammaqqutillit silataanni qimmivut katersuussimasut aqupisimagaluarlutik siulliiminnik tummarlutik "issiasut". Unnuaroreermat taartorsuummallu ileqqumittut imoqqallutik inigisartakkaminni sinittussaagaluarput, taamaanngillalli. Malugaakka tamarmik imminnut attungajassimallutik errortanik manisiviup tungaanut isikkuttut. Peqquneqarnera malillugu nipinnik kalerreriarakkit ittoqussuarput ilaminit sallersaasoq iniminit nikinnanilu nikuilluni pamiuminik unariatsiarlunilu aqupeqqippoq. Taamaammat aarlerigisaarullunga orniinnarpakka.
Attungajallugit saneqqutilerlugillu manisiviup tungaanut tamarmik isikkummata taakunga nakkusiviata tungaanut qiviarpunga. Taavalu takuara qernertorujussuaq sunaanersoq paasinngisara manisiviup toorutaata killinganiittoq, manivisik toorutaqartittaratsigu errortat qimminit anguneqarnaveerlugit portusoorujussuanngorlugit. Qernertorsuaq taanna qimmit isikkutaat isigigaluarlugulu isumassaqartinnginnakku ersiumminngilluinnarlunga qimmit qaangiinnariarlugit iserama innarpunga.
Aqaguani itilerpunga anaanaga oqaluppaluttoq: - Susimasunukua? Sunaaffa errortat qiteqqullutik killorneqarsimapput - killorneqarsimasutummi ipput, kisianni savimmik pinnagit siinneqaannartarsimasut. Inunnit allanit pallinneqajuitsuugatta, pingaartumillu unnuami taartumi eqqaamiuttaluunniit qaninnerumaat qimmivut pallitassaanngitsut nalunagit pallinneq ajormatigut paasineqanngisaannarpoq "kia" taamaasiorsimanerai. Taannalu qernertorujussuaq inummit anginerujussuaq takusara, isumassaqartinnginnakkuli ersiumminngilluinnarlunga nakkukkaluarsimasara, qimmillu ersiortutut ilillutik katersuullutik, kisianni qimaariarnissamut saassussinissamulluunniit piareersimallutik nakkutaat suunersoq, soorunami paasineqanngisaannarpoq.
Kingorna peqqissimisaqaanga ornillugu paasiniarsimannginnakku - uffalu qanoq pisoqassagaluarpat qimmit pillammassuit piareersimalluinnartut illersortissaralugit. Tupinnarporli qimmit saassunnianngilluinnarmassuk qilunnaguluunniit.
Qulit missaanni ukioqarlunga angalarujoorneq nuannersiseruttorlugu nuannerluinnartumik kalerrinneqarpunga: Angajugigaluara kangerlummut puisinniarluni qajartoriartorniartoq qimusseqatigeriarlugu qimmit angerlaattussanngorpakka. Ataatama ajoqi akuersitereersimavaa aqagu atuassanngitsunga qimminik oqqussisussaagama. Tamatuma nalaani qimusserneq nuannersiseruttorsimagakku oqqussinissara qilanaarinermit pissanganartinnermillu unnuaq taanna sininngingajappunga - naak aappaatigut annilaanganartilaaraluarlugu qimminut kiisungajattorsuarnut qulinut "naalagaallunga" ingerlassinissara taamalu mikitigalunga.
Atuassatinnanga ataataga qimusseqatigisarsimavara - pingaartumik qassusialeraangat. Taamaattumik qimminik ingerlatsisarnera ilisimalluinnarpara. Iperaataq nassartuaannarpaa atunngisaannangajalluinnarluguli "nipaannarmik" ingerlatsisarami. - Pisariaqalivissillugu aatsaat inuuneq annaanniartariaqalerpat iperaataq atugassaavoq, qimmillu taanna nalunngereerpaat misigereersimagamikku, taama oqarfigisarpaanga. Qimussertarninni oqaasii taakku eqqaamajuartarpakka.
Maajip ulluisa ilaanni ullaakkut nal. 4 missaani silagissuaq aallarpugut angajugigaluama qajaa usillugu. Aapparma qimmit ingerlappai. Ornitassatta 40 km inorunanngilai. Aputip qerinera angumeriniartuugatsigu ingerlalluavippugut. Sikukkooqqaariarluta nunakkooratta tasersuaq aqqutigeriarlugu qoorukasillu sivikitsoq aqqutigereeratsigu sikumut qaava aputaarsimalluni qillariinnarmut aqqarpugut. Ingerlammersoreeratta sikup sinaava tikipparput.
Aappara qajartorluni aallareermat qimmit qasuersertillugit uninngatissinnarlugit aqqutikorput atuarlugu angerlamut aallarpunga. Siku qillariinnaammat sukkalisaavillunga qoorukasik taanna aqqutigisimasarput tikippara.
Sikumit qaqitsiaannarlunga tassanngaannaq qimmit sangoriataarput ima sukkatigisumik naalakkerianngikkitsilluunniit ujarassuup qangatsernanut pulallutik. Nuigama alakkarpakka palusimallutik sajuttuinnavissuusut.
Taannaqami tassani ilungersuaneq aallartippoq. Qimmit ataasiakkaarlugit nusuuloorlugit anillatsikkaluaritsillu kingumut pulaqqittaraat. Ataaseq piloorlugu amugaangakku allallu pituutaa tigunialeriga amusaraluara pulaqqittaraaq. Kiisa tassa nukillaarluinnarpunga qiasunnguummertalereerlungalu aallariarneq sapilerama. Ajornartorsiorluinnalerama anillatsinniarlugit iperaattannik anaaleraluarpakka, sumilli nillersoqarneq ajorput sajuttuinnaallutillu.
Pillugit pillugit nilliaffigiluuleriallarlugit ittoqussuarput noqillugu anillatsippara, qujanartumillu ilaasa malippaat tassanngaannarsuarlu aallarullunga. Aallaraluarlutillu aamma tassa tamaana qaqqap uinganerinnarsuatigut qummut aallaruppaannga. Qullangaatsiarlutillu aput serminnguussimasoq tikikkaluarlugu sisuulillarmata qamutikka ikisimaffigisakka kingumut aamma sisoortorsuanngorput. Sisooratta uninniariarluta isumassarseriataarama qimmit aallariaqqinnginnerini ikusissupallappakka (siulliivisa illuat allunaasamut qungaserutaannut ivertippara qimmeq pangalissinnaanani "naangisaannartussanngortillugu").
Isumaqarama qoorukasik qimatsertariaqarlugu qimmit uninngatilaariarlugit tasersuup qeqqani illernit tungaannut aallartippakka suli ikusissorsimallugit. Tassalu taamaasillunga ingerlarusaarama tasersuup qeqqani illinersuit tikippakka unitsillugillu.
Tassani uninngatillugit oqaluffigillattaaleriaratsik unasorsuanngormata eqqissisorinarmatalu nangaagaluarlungalu "aqartuaannaq" ikusiusaajarpakka, uninngatimmersoriarlugillu qamutinut ikillaataa qoorukasik tunullugu angerlamut aallaqquakka.
Pangalissinnaanertik tamaat aallarput. Tatsip sinaa immatsilereersimasoq tikikkiartulerakku kigaallassaraluarpakka, ajornaqaalli, taama naalattartigalutik tusartitassaajunnaarsimapput. Immatsernikkooratta qangami pujunnguarsi - uanga masammik suujunnaarlunga!
Nunakkut aallaruppaannga tassa taamarsuaq pangalillutik - perlaakka ujaramininnguanut attuukkaangamik qangami innaallattannguarsi! Aappaatigut nuanneraluaqaaq, maniinnersannguatigulli qangataavaartarpallaaqigama katataanaveersaarlunga naqitarutit tigummeqqissaarpakka.
Kussanganikasik sikumut aqqarfissara siooragilluinnarpara quasattumik ilaqarmat. Isumaliutigigaluarpara sisuleruma napariarsioruma immaqa ajunnginnerussagaluartoq. Taamali qimmit pangalitsigisut nioriarnissara kussagilerakku ikisimaannarumallerpunga aammami qimmit unissagassaajunnaareermata.
Sisugama pikkunaqaaq - tinngallakkaanermit qangataavaaqataarnermillu massakkuuppat "ernisarfiiareersimassagunaraluarlunga". Iluaallaqaaq perlaseriarnanga qaanngumit sikumut qangataavaakutsoorsinnarlunga sikukkut ingerlalerama.
"Ajortui" qaangereerlugit aallaruttorlunga takujumanngisarluinnannik takusaqarpunga, tassa siunnerfinni avanerujussuaq inuk pisuinnarluni nunaqarfitta tungaanukartoq takugakku - paasillugulu Aalatsivimmiut ilaat qallunniartoq Saarlukkut itivissimalluni. Annilaangasorujussuanngorpunga qimminnut paatissasoralugu - tassami qimmit naalakkigassaajunnarsimagunarmata.
Palleqqajarnaguli iperaataq piareerluinnarlugu nipaannarmik tamaviannguat saqitsaalerpunga annilaangaqalunga. Qujanartumik tassani naalappaannga. Tassuuguinnarlu inuk nigulaarlugu siornatungaanut qimmit unitsippakka kinaasorluunniit suli nalullugu - qimmimmi kisiisa nakkutigigakkit.
Unitsitsillungalu inuk qiviarakku qujaammeqaanga, tassaammat Ortorujuk (piniartorsuaq maanna toqoreersoq Otto Petersen - ajunngikkallarmat filmiliarineqartoq. Filmi taaguuteqarpoq "umialik"). Tassa ataatakkut ikinngutivissuat qimmittalu nalunngilluagaat. Soorunami ikitippara tikikkiartortussanngoreeraluarlunga qanoq pisoqariataassagaluarpat annertoqqutiginiarakku. Ikillunilu allamik nillingilaq:
- Qimmitit susorsuit-uku?
Taama aperimmat aatsaat malugilerpakka qimmima meqqui nuakujussuarmik ulikkaartut - oqaasa erfannerinit pisut. Akiinnarpara:
- Susorsuunerpat?
Sanitsinnut pisugullu ataataga anivoq.
- Sooruna taama tikiaartigaat? Aappat qajartorfissaanut apuukkaluarpiuk? Aperaanga.
- Suu, apuutereerakku, avalareermat-una angerlartunga, akivara.
Qimmit anuiarikka nakkutimmersorpai. Taava aperaanga:
- Susut-uku?
- Pangallukkaangaana!
- Ilimasaarakkit?
- Naamik, aamma sumik ilimasaassagakkit? Pangallukkaangaana - immaqa oqinaaraminnga.
Pasitsassimagaluarluni qujanartumik annerusumik apersuinngilaq, ersisoornersuaralu taanngilara kingorna taanngisaannarlugu qimussernissamut inerterneqaqinagama. Qujanaqaarmi qimmit inuttut oqalunneq ajormata!
Ersisoornerma nalaani qimmit kisiisa persarigakkit qininnginnama takusaqanngilluinnarpunga - immaqa uffa takusassalitsiarsuaq?
Tikiaarnersuara aappaatigut uggornaraluarpoq. Atuanngitsoornissannut akuerineqareeraluarlunga tikiaarpallaaqigama atuariartortut ilagalugit atuariartuinnarpunga.
---
Upernassariartulerluni silagissorsuugaa nunaviup ilagisaa taaneqartartoq Naanngisat aqisserniarfigalugu qimusserfigaara. Ilaanniuna qimussimik angalarujoortillunga nuna sunaluunniit siornatigut angallavigisimanngisara angallavigerusuummertariga, taamaasigaangamalu imminut nangarneq sapilivittarlunga. Qimmikka tatigilluinnakkakka aammalu naalakkiutinut suugaluartunulluunniit naalattartut annertoqqutigilluinnalersimavakka, aammalu misigisarpunga qanorluunniit pisoqaraluarpat nipiga atorsinnaatillugu atorlugulu taakkua tikiukkumaaraannga. Taamanilumi "aarnuaq" atorakku eqqasuuteqarnanga ingerlaarujoorpunga.
Qummut sivisujaarsuarmik majuaruusaarsimavunga qimmit aqqutertik nuannarinngilluinnarmassuk: Aput qaava manngeraluarluni issunngitsoq ataa aqitsuinnaq qimmit ilaanni qaqisaraluarlutik putoortuagaat. Qaavatungaanut pigama ammut ueriartuaartukkut arriitsumik ingerlalerpunga qimminut aqqutigissallugu suli nuanninnginnerusukkut, tassa tamanna orpigaqarmat ilaasa nuui nuisalaartunik ilaalli morsusimallutik qimmit nissumikkut annerisaasigut. Qanga qaalluitsillunga innaarsukkut nakkarnera puigunngisaannarakku mianersorlunga ingerlavunga.
Tamannarpiaq aqissinik ilimananngitsoq paasigakku aammalu qimmit ingerlavitsik nuannarinngilluinnarmassuk talerpimmut sangoqqussallutik nilliukkaluttuaritsillu unissarneqanngivillutik uneriataangaarmata qamutima kajusinerinik apungajalluinnarlugit unippunga.
Qanga meeraallunga ataatama qimmii atorlugit ersisoornersuara uuma siuliani oqaluttuarisara eqqaallugu pasitsakkaluarpunga taamatut pisoqalersoralugu, kisianni qimmit ersinngillat. Pallorlutik unipput orpigaalunnguillu nuisalaartut tikilluinnaleraluakkama tungaannut isikkutilerlutik. Unissarneqaratik taama uneriataartigineq ajormata qamutinnit nioriarlunga isikkutaat paasiniarlugu ornilerpara - isikkutaqarmatami!
Orpikkat isikkutaasa akornanni malugilerpara soorlu qisumininnguaq nuisalaartoq. Paasivara tassa taanna qimmit unissutigisimallugu isikkutaat. Kulloq missiliorlugu portutigisumik nuisavoq nuisaqqangaarami. Tikillugulu aput arriitsunnguamik assalerakku paasilerpara ilivinnguup sanningasortarigaa. Taavalu aput assaqqeriarakku iliveerartanngua nuisippara.
Orpikkat akornannut ilineqarsimavoq. Aallaarsimasarfiani arlalinnik iliveqartoq nalunngilara, taannami tikitara siornatigut aallaarsimaffitoqarsuusimagunarami, kisianni taanna ilivinnguaq pavunga qutsiinnarsuarmut orpikkat akornannut ilineqarsimavoq.
Nalunanngitsumik inoorlaannguup ilivinngua naammattuugara nakkuttualerpara. Tassani sivisujaamik najoreerakku apummik matooqqippara sanningasortanngua tikeqqaarneratulli nuisatilaarlugu. Nalunanngilarli aasami orpikkat naaruttoraangata sanningasortanngua aamma morsusimasarsimassasoq.
Qimmit uteriartippakka, nigorluarlugulu ammukarpugut.
Tamatuma kingorna inunnut arlalinnut tamaani angalaartarsimasunut apersuutigisarsimagaluarpara, ilisimaneqanngilarli.
Paasinngisara unaavoq: Sooq qimmit unissarneqaratik uneriataarpat? Ilivinnguaq taanna uannut takoqqusaasimanerpa?

Suallappungamitaava?

Iginniarfinnguamit Iginniarfiup tungaanut nunakkut ingerlaarlunga aqqutaa nigulaarlugu qunnerusaq nerukitsoq naammattoorakku alakkarlugu qinnguatungaani qaarajuttunnguaq ivikkanik killorsimasunik qallerneqarsimasoq allagilerpara. Kisianni talinnik inorakku sunaanersoq paaserusukkaluarlugu soriarfissaqartinngilara.
Qisummik amitsumik takkajaamik aallersinnarlunga takusara taanna orneqqippara. Taavalu mianersoqqissaarlunga ivikkat killornikut qaatungaaniittut qisummik piialeriarakkit malugaara qisummut nippussuuttoqartoq. Qisuk amoriarlugu misissuleriallariga nippussuuttoq taanna tunguarnitsuinnaavoq - tassa soorlu sioraasat aatsitat! Ueralunga qisuk mangukkakku nippussuuttoqalersorlu pileriallariga igutsaap piararsui qisuup killingatigut taavaaku puttussuutilillartut! Tassalu igutsappalussuaq tusarlugu takullugulu anaanarsuarigunagaata taavaana tikikkaluttuaraanga qimaallunga tamaviannguat aallarsarpunga. Qujanaqaarmi malinngimmanga. Inini pulaffigiinnarsimagunarpaa.
Tamatuma kingunersuatigut inaa taanna alakkaqqikkaluarpara, kisianni malunnartuerussimavoq.
Taannali killigalugu igutsaat soqutigisarilerpakka naak meeraagama soorunami quilertagipajuttaraluarlugit.
Tamatuma kingorna allarluinnarmut pisulooriarama - massakkuugaluarpat immaqa oqartariaqaraluartoq "pisuttuarama" - igutsassuaq naammattooriarakku piniarsaarilerpara toqunniarnagu, uumatillugu tiguniaraluarniarlugu meeraqatinnut qatanngutinnullumi ersisaarutissara. Sianiissimangaarama ersigiffissaqartinngilara, kapisinissaaluunniit eqqarsaatiginngilara igutsannut ersituunut ersiortitsinissara kisiat qilanaarigakku. Pillugu pillugu sivitsullartoq naasunik milluaaleruttortoq iluatseqqissaarlugu tiguara, tassalu talerpimmik tigullaataa arpaannaq angerlamut aallaruppara ersisaarutigiartorlugu - qungujoreerlunga!
Angerlarfissara ungasiarmat sapinngisannguannik tuaviorpunga. Majuarama tassalu qaqqakasik qaqilerlugu illut nuilivillugit itumaga ippinnarsigaluttuinnarmat inussakka arriitsunnguamik isivitikkiartorlugit pileriallariga kapinnguusussimavaanga itumaga pullattorsuanngoreerluni!
Suallappungamitaava! Igutsak ersisaarutiginiagara igillaataa qianissaatigalunga arpaannaq! Iserama anaanaga oqarfigaara igutsammut kapitissimallunga qiaatigalunga itumaga pullattorsuaq nittarlugu.
Ersisaarinissaq qilanaarisara sumiilernerpa! Ullup ilarsua anniarpunga. Oqanngilangali igutsak ersisaarutiginiarlugu angerlaakkaluarsimallugu. Aasiillimi tamatuma kingorna igutsaat pallinniarunnaarpakka.

Terianniap pisaringajammanga

Meeraallunga aqisserniartalerama mianersoqqussut tusartagara tassaavoq qanorluunniit imerusutsigigaluaruma aputitussanngitsunga. Tamanna eqqortinniartarsimavara, kisianni ataasiarlunga imerusunnermik sapilivikkama aputitorpunga. Tamanna uannut assut kingunipiloqarpoq.
Upernassariartulerluni alianaalleruttortoq aqisserniarlunga pisuinnaq aallarpunga. Sikukkoorsinnarlunga Tuttuffiup avannaatungaatigut nunamut qaqigama tappavunga Qiterliup avannaatungaanut ingerlavunga aputikkut maakkaliorlunga - asulu tamanna angallavigisara aqisseqanngilluinnarluni. Qiterliup avannaatungaanut pillungalu terianniap tumai nutaarluinnaat naammattoorpakka. Terianniat suli piniaqqusaapput, taamanilu terianniat amii akissarsiutituat ilagimmatigik tussaalerpunga qerrut arlaannut pulasimaratarsinnaammat.
Qiterleq napillugu kujammut ingerlasimammat Akulaallulimmut unissimaratarsinnaammat ingerlaqqippunga, kisianni Saarlup tungaanut ingerlasimariarmat Saarlumi unissimanissaa ilimagalugu ingerlaqqippunga. Saarlumut pigama tumai takuakka Qaqqarujuup tungaanut ingerlasimasut. Ungasigalugu nangaajummeraluarlungalu taarsigallannguassanngimmallu ingerlaqqiinnarpunga. Taavali Qaqqarajuk ungasikkunnaarlugulu malugaara karraqqutiinnarlugu taqqavunga kujammuinnaq ingerlasimasoq. Tassalu qasujartornera malugigakku aalajangerpunga angerlamut saaginnarniarlunga aput taama maakkaliornartigisoq ungavarteqqinnissara sapiuffigilerakku, kisianni pisarerusukkaluaqigakku sivisuumik uninngagallarpunga ujarannguamut ingillunga taama sivisutigisumik pisoreerlunga aqissinnguamilluunniit ataaseraarnanga susaarlunga angerlarnissara isummakkut mamiagigaluarlugu. Ajornaqaarli angerlaannarnialerpunga.
Malikkaluarlugu annaasara aamma uggorigaluarnermit angerlamut saallungalu qanoq qasusimatiginera aatsaat iluamik malugilerpara. Aput maakkaliornarpallaanngikkaluarpat immaqa nalunaaquttap-akunnera ataaseq qaangilaarlugu pisukkuma apuussinnaassagaluarpunga, kisianni maasararnermit arriitsuinnarmik ingerlavunga.
Taquaqarnanga aallarsimavunga taama ungasitsigisumut pinissara naatsorsuutiginnginnakku, kiaguleriaramalu imerusuttorujussuanngorpunga, kisianni imermik nassaassaqarnanga.
Suli ingerlarusaarlunga tumanngunermik imerusunnermillu nukillaarluinnarama aputaannarmut ingippunga aammami timmiarsiut nassatara oqimaagilluinnalerakku qasuersilaarniarlunga, tassanilu issianiarlunga imerusunnera akiorneq sapilerakku nangaagaluarlunga mikisunnguugaluamik aputitorpunga. Qangami ilorraallak! Nillaameriarama aallaqqippunga.
Taavali ingerlaqqitsiaannarlunga aamma imerusuttorujussuanngorpunga kiagulerlungalu. Taamaammat aamma aputitoqqilaarpunga. Tassalu ingerlarusaarninni sapilivissutut misigileraangama aputitulaartarpunga, malugaluguli qasugaluttuinnarlunga imerusunneralu sukatsikkaluttuinnarluni.
Sapileqqajaalluinnarama Iparallip kangiatigut illut nuiniinnalerpakka nuigukkit takuneqanngitsoorunnannginnama. Piusaarlunga ungasissumit illut nuivakka. Qasungaarama napaneq sapingajappunga marlunnillu alloraangama unittarlunga, soorlumi tassa nissukka ujarattallit, tassali oqimaangaaramik. Qujaqaanga qimusseq tunginnut aallartoq takugakku.
Angajorma qimussimik tikimmanga qamutaanut ikillungalu qasunermik innaannarpunga issiasinnaannginnamaluunniit. Malugilerpara kiagukkunnaarlunga qiialersimallunga. Tikikkatta iserama nerinangaluunniit innarpunga sinilerlungalu.
Unnuami iteriallartunga napparsimangaarama suna tamarmi annernarpoq. Anersaartornera kalisappaluppoq annernarlunilu. Nunaqarfeeqqamiikkatta nakorsaqanngilagut. Juumuup takusaraluaraminga ikioriarfissaqartinngilaanga. Ajorsigaluttuinnarama kiisa ilisimajunnaartalerpunga. Nillaqquttoorlunga puallulersimavunga tassa aputitornersuarma nassatapalaavanik. Qaqutigut qaatuttarpunga sakissakka illuttut annernartorujussuit mitip amiinik qiviulisanik kissatanik anaanama kissattarai.
Ullut qulit missiliorlugit taamarsuaq napparsimavunga: Taavali arriitsunnguamik ajorunnaariartulerpunga makipalaartalerlungalu, kisianni anissananga.
Tamatuma nalaani uukkat qerlusunik taasartakkavut, tassa suffisut, sikukkut aalisarlugit pisareruttulerpaat. Aalisartut ersiinnartarmata itsuannisaarlunga isiginnaartarpakka assut usoralugit.
Taamaallunga ullaassakkut iterama peqqissilluinnarsimasutut misigaanga. Silamut anillattaalersimavunga, taamaammallu nangarneq saperluinnakkannik aalisariarusuummerpunga - ilami aamma uninngakatalluinnarama. Ilakka suli sinittut nipaarsaarlunga atisalersorama aneriallartunga silagissuaq aalisartarfik soorlumi qaaqqusisoq! Nipaarsaarama qimmilerissaguma itertitsinngitsoornaviannginnama qimmeqarnanga qamutit ajattuaannarlugit aalisariarpunga.
Aalisartarfimmut pigama uukkanik qallueruttulersunga qimusseq aggerpoq - sunaaffa aalisariarsimasunga paasigaminnga angajoqqaama aasikkaannga. Iserama assut naveersippunga suli peqqissilluarnanga aalisariarsimagama, tassami nangillunga napparsimaqqilersinnaagama. Qujanartumilli napparsimaqqilinngilanga.
Napparsimarulunnera kingunerlutsinngisaannarpara. Peqqissivillunga peqqissivunga. Takorloortarparalu napparsimarulunninni anaanama suliassarpassuaqareersup ilungersoqaluni nakorsarniarsaralungalu paaqqutarigaminga qularnanngitsumik ulluni taakkunani sineqqartorluinnarluni qinnuttarlungalu eqqarsaatit suut pigisarsimagai.
Kisianni tassa taamani uppernarsillugu paasivara aputitorneq qanoq ulorianartigilluinnartoq. Angalaartartunut tamanna paasilluaqqunaqaaq eqqaamaqqunarlunilu.
Terianniaq pisarerusutaraluara pisarinngilluaasarpara, teriannialli uanga pisaringajappaanga.


Sapiitsuliornituarsuara

Meeraagallaratta nakatarneq pinnguaatitta aliikkutavissuattalu ilagaat. Pinnguaatigiinnanngilarput, piniartunngornissaq pilerigisuugatsigu aammalumi piniartunngortussatut sungiusalereeratta miloriarluni eqquisinnaaneq isumalluutissatuttaaq sungiusarparput. Taamalumi nakatartartigigatta toraajusuukasinngornerput tupigisassaanngilaq.
Angajoqqaatta ajoqittalumi paasisinniartarsimavaatigut timmiaaqqat piaraat milluugassaanngitsut. Naalanniartarpavummi.
Illoqarfitta avannangaatsiarsuanut pisuloornerma arlaanni qupalorarsuakorsuaq ujaqqap qaavani mitsimasoq ungasiartumit isiginnaalerpara. Nerilluarsimagunarami ammalortuinnaavoq, tassanilu isiginiarlugu miloriarnissaa ussernartorsiorfigilerpara inerterneqartarnerput puigunngilluinnaraluarlugu. Tassami ussernartorsiuinnanngilanga. Ungasiaraluartoq miloriarpara. Torrallangaarakku taamaallaammi ujaqqap mitsimmavigisami avataanut tammikkami - toquilluni!
Tamaani inoqanngitsumi kisimiilluinnarpunga. Milorninnera sianigineqanngilaq. Milortara ilaginnaannarsinnaavara, imaluunniit tassunga nakkarfianut matuuginnarsinnaavara. Takunissaqannguanngilarlu. Taamaasiunngilangali. Aalajangerpunga angerlaanniarlugu angajoqqaannut takutikkiartorniarlugu inertertarniaraannga naalanngillunga milornikkama. Qularinngilaralu ataatama sakkortuumik naveerumaaraanga, anaanagami sallaannerusarpoq.
Angajoqqaakka isersimasut naammattooqqissaarlugit milortara eqquppara oqarlungalu: - Unannguaq milorakku!
- Sumi milorakku? Ataatama annuallalluni aperaanga.
- Qarsaavarallip tasiata qulaani! akivara.
- Taavanngaanniit angerlaappiuk? ataatama apereqqippaanga.
- Suu, takutittariaqarakku angerlaappara.
Taavali tupaallaatigisannik ataatama pilerpaanga:
- Qimminut pinaveerlugu matooriartorniaruk. Kingorna taamaaliorniaqinak!

- Aap, kingorna taamaaliussanngilanga, taama oqarlungalu annippara. Illut qulaannut majuuteriarlugu qimminut pinaveerlugu ilerfiorpara.
Kingornalumi taamaasioqqinngilanga. Naveersinnissarsuara siooraginiarlugu naveerneqanngilanga. Ataatama paasisimagunarpaa taama ungasitsigisumi milorsimagakku milortara isertuutiinnarsimasinnaagaluariga. Ilumoornerli nuannarisuugamiuk siooragaluarlungalu taama ungasitsigisumit eqqortuliorlunga aggiussinera paasisimagamiuk naviinngilaanga.
Tassalu inuuninni sapiitsuliornituarsuara siooragaluaqalunga milortannik angerlaassinera.
